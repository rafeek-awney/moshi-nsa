<h1><u>
Ⲯⲁⲗⲙⲟⲥ ϥ̅
</u></h1>
<p style="text-align: start">
Ⲡⲉⲧϣⲟⲡ ϧⲉⲛ ϯⲃⲟⲏⲑⲓⲁ ⲛ̀ⲧⲉ
ⲡⲉⲧϭⲟⲥⲓ: ⲉϥⲉ̀ⲙ̀ⲧⲟⲛ ⲙ̀ⲙⲟϥ ϧⲁ ⲧ̀ϧⲏⲓⲃⲓ
ⲙ̀Ⲫϯ ⲛ̀ⲧⲉ ⲧ̀ⲫⲉ: ⲉⲫⲉ̀ϫⲟⲥ ⲙ̀Ⲡⲟ̅ⲥ̅ ϫⲉ
ⲛ̀ⲑⲟⲕ ⲡⲉ ⲡⲁⲣⲉϥϣⲟⲡⲧ ⲉⲣⲟϥ
ⲡⲁⲙⲁⲙⲫⲱⲧ: ⲡⲁⲛⲟⲩϯ ϯⲛⲉⲣϩⲉⲗⲡⲓⲥ
ⲉⲣⲟϥ. Ϫ̀ⲉ ⲛ̀ⲑⲟϥ ⲉϥⲉ̀ⲛⲁϩⲙⲉⲧ
ⲉⲃⲟⲗϩⲁ ⲡⲓⲫⲁϣ ⲛ̀ⲧⲉ ⲡⲓⲣⲉϥϫⲱⲣϫ:
ⲛⲉⲙ ⲉⲃⲗ ϩⲁ ⲟⲩⲥⲁϫⲓ ⲛ̀ⲣⲉϥϣ̀ⲑⲟⲣⲧⲉⲣ.
Ⲉϥⲉ̀ⲉⲣϧⲏⲓⲃⲓ ⲉϫⲱⲕ ϧⲉⲛ ⲑ̀ⲙⲏϯ
ⲛ̀ⲛⲉϥⲙⲟϯ: ⲟⲩⲟϩ ⲉⲕⲉ̀ⲉⲣϩⲉⲗⲡⲓⲥ ϧⲁ
ⲛⲉϥⲧⲉⲛϩ. Ⲉⲥⲉ̀ⲕⲱϯ ⲉⲣⲟⲕ ⲛ̀ϫⲉ
ⲧⲉϥⲙⲉⲑⲙⲏⲓ ⲙ̀ⲫ̀ⲣⲏϯ ⲛ̀ⲟⲩϩⲟⲗⲡⲟⲛ:
ⲛ̀ⲛⲉⲕⲉⲣϩⲟϯ ⲉⲃⲟⲗϩⲁ ⲟⲩϩⲟϯ ⲛ̀ⲧⲉ
ⲡⲓⲉϫⲱⲣϩ: ⲉⲃⲗϩⲁ ⲟⲩⲥⲑⲛⲉϥ ⲉϥϩⲁⲗⲁⲓ
ϧⲉⲛ ⲡⲓⲉϩⲟⲟⲩ. Ⲉⲃⲗϩⲁ ⲟⲩϩⲱⲃ
ⲉϥⲙⲟϣⲓ ϧⲉⲛ ⲡ̀ⲭⲁⲕⲓ: ⲉⲃⲟⲗϩⲁ
ⲟⲩϩ̀ⲧⲟⲡ ⲛⲉⲙ ⲟⲩⲓϧ ⲛ̀ⲧⲉ ϩⲁⲛⲁⲙⲉⲣⲓ.
Ⲉⲩⲉ̀ϩⲉⲓ ⲉⲃⲟⲗ ⲥⲁⲧⲉⲕϫⲁϭⲓ ⲛ̀ϫⲉ
ϩⲁⲛⲁⲛϣⲟ: ⲛⲉⲙ ϩⲁⲛⲑ̀ⲃⲁ
ⲥⲁⲧⲉⲕⲟⲩⲓⲛⲁⲙ: ⲛ̀ⲑⲟⲕ ⲇⲉ
ⲛ̀ⲛⲟⲩϣ̀ϧⲱⲛⲧ ⲉⲣⲟⲕ. Ⲡ̀ⲗⲏⲛ
ⲉⲕⲉ̀ϯⲛⲁⲧⲕ ⲛ̀ⲛⲉⲕⲃⲁⲗ: ⲟⲩⲟϩ
ⲛ̀ϯϣⲉⲃⲓⲱ ⲛ̀ⲧⲉ ⲛⲓⲣⲉϥⲉⲣⲛⲟⲃⲓ ⲉⲕⲉ̀ⲛⲁⲩ
ⲉⲣⲟϥ: ϫⲉ ⲛ̀ⲑⲟⲕ Ⲡⲟ̅ⲥ̅ ⲡⲉ ⲧⲁϩⲉⲗⲡⲓⲥ.
Ⲁⲕⲭⲱ ⲙ̀ⲡⲉⲧϭⲟⲥⲓ ⲙ̀ⲙⲁⲙⲫⲱⲧ ⲛⲁⲕ:
ⲛ̀ⲛⲉ ϩⲁⲛⲡⲉⲧϩⲱⲟⲩ ⲓ̀ ⲉ̀ϩ̀ⲣⲏⲓ ⲉϫⲱⲕ:
ⲟⲩⲟϩ ⲟⲩⲙⲁⲥⲧⲓⲅⲅⲟⲥ ⲛ̀ⲛⲉⲥϧⲱⲛⲧ
ⲉⲡⲉⲕⲙⲁⲛϣⲱⲡⲓ. Ϫⲉ ⲁϥϩⲟⲛϩⲉⲛ
ⲉⲧⲟⲩⲧⲟⲩ ⲛ̀ⲛⲉϥⲁⲅⲅⲉⲗⲟⲥ ⲉⲑⲃⲏⲧⲕ:
ⲉⲑⲣⲟⲩⲁⲣⲉϩ ⲉⲣⲟⲕ ϩⲓ ⲡⲉⲕⲙⲱⲓⲧ
ⲧⲏⲣⲟⲩ: ⲉⲩⲉ̀ϥⲓⲧⲕ ⲉϫⲉⲛ ⲛⲟⲩϫⲓϫ
ⲙⲏⲡⲱⲥ ⲛ̀ⲧⲉⲕϭⲓϭⲣⲟⲡ ⲉⲟⲩⲱⲛⲓ ⲛ̀ⲣⲁⲧⲕ.
Ⲉⲕⲉ̀ϩⲱⲙⲓ ⲉϫⲉⲛ ⲟⲩϩⲟϥ ⲛⲉⲙ
ⲟⲩⲃⲁⲥⲓⲗⲓⲕⲟⲥ: ⲟⲩⲟϩ ⲉⲕⲉ̀ϧⲟⲙϧⲉⲙ
ⲛ̀ⲟⲩⲙⲟⲩⲓ̀ ⲛⲉⲙ ⲟⲩⲇⲣⲁⲕⲱⲛ. Ϫⲉ
ⲁϥⲉⲣϩⲉⲗⲡⲓⲥ ⲉⲣⲟⲓ ϯⲛⲁⲛⲁⲙⲉϥ:
ϯⲛⲁⲉⲣⲥ̀ⲕⲉⲡⲁⲍⲓⲛ ⲙ̀ⲙⲟϥ ϫⲉ ⲁϥⲥⲟⲩⲉⲛ
ⲡⲁⲣⲁⲛ.
Ⲉϥⲉ̀ⲧⲱⲃϩ ⲙ̀ⲙⲟⲓ ⲟⲩⲟϩ ⲉⲓⲉ̀ⲥⲱⲧⲉⲙ
ⲉⲣⲟϥ: ϯⲭⲏ ⲛⲉⲙⲁϥ ϧⲉⲛ ⲟⲩϩⲟϫϩⲉϫ.
Ⲉⲓⲉ̀ⲛⲁϩⲙⲉϥ ⲟⲩⲟϩ ⲉⲓⲉ̀ϯⲱⲩ ⲛⲁϥ:
ⲟⲩⲙⲉⲧⲛⲃⲁ̀ϩⲓ ⲉⲓⲉ̀ⲧⲥⲓⲟϥ ⲙ̀ⲙⲟⲥ: ⲟⲩⲟϩ
ⲉⲓⲉ̀ⲧⲁⲙϥ ⲉⲡⲁⲟⲩϫⲁⲓ. ⲁ̅ⲗ̅ 
</p>
