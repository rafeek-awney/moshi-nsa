<h1><u>
Ⲯⲁⲗⲙⲟⲥ ⲡ̅ⲅ̅
</u></h1>
<p style="text-align: start">
Ϩⲱⲥ ϩⲁⲛϣⲟⲩⲙⲉⲛⲣⲓⲧⲟⲩ ⲛⲉ
ⲛⲉⲕⲙⲁⲛϣⲱⲡⲓ Ⲡⲟ̅ⲥ̅ Ⲫϯ ⲛ̀ⲧⲉ ⲛⲓϫⲟⲙ.
Ⲧⲁⲯⲩⲭⲏ ϭⲓϣϣⲱⲟⲩ ⲟⲩⲟϩ ⲥ̀ⲙⲟⲩⲛⲕ
ⲉⲓ̀ ⲉϧⲟⲩⲛ ⲉ̀ⲛⲓⲁⲩⲗⲏⲟⲩ ⲛ̀ⲧⲉ Ⲡⲟ̅ⲥ̅:
ⲁⲡⲁϩⲏⲧ ⲛⲉⲙ ⲧⲁⲥⲁⲣⲝ ⲁⲩⲑⲉⲗⲏⲗ
ⲉϫⲉⲛ Ⲫϯ ⲉⲧⲟⲛϧ. Ⲕⲉ ⲅⲁⲣ ⲟⲩϭⲁϫ
ⲁϥϫⲓⲙⲓ ⲛ̀ⲟⲩⲏⲓ ⲛⲁϥ: ⲟⲩⲟϩ
ⲟⲩϭⲣⲟⲙⲡ̀ϣⲁⲗ ⲛ̀ⲟⲩⲙⲟϩ ⲛⲁⲥ
ⲉⲑⲣⲉⲥⲭⲁ ⲛⲉⲥⲙⲁⲥ.
Ⲛⲉⲕⲙⲁⲛⲉⲣϣⲱⲟⲩϣⲓ Ⲡⲟ̅ⲥ̅ Ⲫϯ ⲛ̀ⲧⲉ
ⲛⲓϫⲟⲙ: ⲡⲁⲟⲩⲣⲟ ⲟⲩⲟϩ ⲡⲁⲛⲟⲩϯ.
Ⲱⲟⲩⲛⲓⲧⲁⲧⲟⲩ ⲛ̀ⲟⲩⲟⲛ ⲛⲓⲃⲉⲛ ⲉⲧϣⲟⲡ
ϧⲉⲛ ⲡⲉⲕⲏⲓ: ⲉⲩⲉ̀ⲥⲙⲟⲩ ⲉⲣⲟⲕ ϣⲁ ⲉⲛⲉϩ
ⲛ̀ⲧⲉ ⲡⲓⲉⲛⲉϩ. Ⲱⲟⲩⲛⲓⲁⲧϥ ⲙ̀ⲡⲓⲣⲱⲙⲓ
ⲉⲧⲉ ⲡⲉϥϯⲧⲟⲧϥ ⲟⲩ ⲉⲃⲟⲗϩⲓⲧⲟⲧⲕ ⲡⲉ
Ⲡⲟ̅ⲥ̅: ⲁϥⲥⲉⲙⲛⲓ ⲛ̀ϩⲁⲛⲙⲁⲙⲙⲟϣⲓ
ⲉ̀ⲡ̀ϣⲱⲓ ϧⲉⲛ ⲡⲉϥϩⲏⲧ: ϧⲉⲛ ϯϧⲉⲗⲗⲟⲧ
ⲛ̀ⲧⲉ ⲫ̀ⲣⲓⲙⲓ: ϧⲉⲛ
ⲡⲓⲙⲁⲉⲧⲁϥⲥⲉⲙⲛⲏⲧϥ. Ⲕⲉ ⲅⲁⲣ ϥ̀ⲛⲁϯ
ⲛ̀ϩⲁⲛⲥ̀ⲙⲟⲩ ⲛ̀ϫⲉ ⲡⲓⲛⲟⲙⲉⲑⲏⲧⲏⲥ:
ⲉⲩⲉ̀ⲙⲟϣⲓ ⲉⲃⲟⲗϧⲉⲛ ⲟⲩϫⲟⲙ ⲉⲩϫⲟⲙ.
Ⲉϥⲉ̀ⲟⲩⲟⲛϩϥ ϧⲉⲛ Ⲥⲓⲱⲛ ⲛ̀ϫⲉ Ⲫϯ ⲛ̀ⲧⲉ
ⲛⲓⲛⲟⲩϯ. Ⲡⲟ̅ⲥ̅ Ⲫϯ ⲛ̀ⲧⲉ ⲛⲓϫⲟⲙ
ⲥⲱⲧⲉⲙ ⲉⲧⲁⲡⲣ̀ⲟⲥⲉⲩⲭⲏ: ϭⲓⲥ̀ⲙⲏ Ⲫϯ
ⲛ̀Ⲓⲁⲕⲱⲃ. Ⲁⲛⲁⲩ Ⲫϯ ⲡⲓⲣⲉϯ
ⲉⲃⲟⲗϩⲓϫⲱⲛ: ⲟⲩⲟϩ ϫⲟⲩϣⲧ ⲉϫⲉⲛ
ⲡ̀ϩⲟ ⲛ̀ⲧⲉ ⲡⲉⲕⲭ̅ⲣ̅ⲥ. Ϫⲉ ⲛⲁⲛ ⲟⲩⲉϩⲟⲟⲩ
ϧⲉⲛ ⲛⲉⲕⲁⲩⲗⲏⲟⲩ ⲉϩⲟⲧⲉ ϩⲁⲛⲁⲛϣⲟ.
Ⲁⲓⲥⲱⲧⲡ ⲛⲏⲓ ⲉⲣⲟⲡⲧ ϧⲉⲛ ⲡ̀ⲏⲓ ⲙ̀Ⲫϯ:
ⲙⲁⲗⲗⲟⲛ ⲉϩⲟⲧⲉ ⲉϣⲱⲡⲓ ϧⲉⲛ
ⲛⲓⲥ̀ⲕⲏⲛⲏ ⲛ̀ⲧⲉ ⲛⲓⲣⲉϥⲉⲣⲛⲟⲃⲓ. Ϫⲉ
ⲟⲩⲛⲁⲓ ⲛⲉⲙ ⲟⲩⲙⲉⲑⲙⲏⲓ ϥ̀ⲙⲉⲓ ⲙ̀ⲱⲱⲟⲩ
ⲛ̀ϫⲉ Ⲡⲟ̅ⲥ̅ Ⲫϯ: ⲟⲩⲱⲟⲩ ⲛⲉⲙ ⲟⲩϩ̀ⲙⲟⲧ
ϥ̀ⲛⲁⲧⲏⲓⲧⲟⲩ ⲛ̀ⲛⲏⲉⲑⲙⲟϣⲓ ϧⲉⲛ
ⲟⲩⲙⲉⲧⲁⲧⲕⲁⲕⲓⲁ: ⲛ̀ⲛⲉϥⲑ̀ⲣⲟⲩⲉⲣϧⲁⲉ
ⲛ̀ⲛⲓⲁⲅⲁⲑⲟⲛ ⲛ̀ϫⲉ Ⲡⲟ̅ⲥ̅. Ⲡⲟ̅ⲥ̅ Ⲫϯ ⲛ̀ⲧⲉ
ⲛⲓϫⲟⲙ ⲱⲟⲩⲛⲓⲁⲧϥ ⲛ̀ⲡⲓⲣⲱⲙⲓ
ⲉⲧⲉⲣϩⲉⲗⲡⲓⲥ ⲉⲣⲟⲕ. ⲁ̅ⲗ̅
</p>
