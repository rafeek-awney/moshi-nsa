<h1><u>
Ⲯⲁⲗⲙⲟⲥ ⲡ̅ⲇ̅
</u></h1>
<p style="text-align: start">
Ⲡⲟ̅ⲥ̅ ⲁⲕϯⲙⲁϯ ⲉϫⲉⲛ ⲡⲉⲕⲕϩⲁⲓ:
ⲁⲕⲧⲁⲥⲑⲟ ⲛ̀ϯⲉⲭⲙⲁⲗⲱⲥⲓⲁ ⲛ̀ⲧⲉ
Ⲓⲁⲕⲱⲃ.
Ⲁⲩⲭⲱ ⲛ̀ⲛⲓⲁⲛⲙⲟⲓⲁ ⲛ̀ⲧⲉ ⲡⲉⲕⲗⲁⲟⲥ
ⲛⲱⲟⲩ ⲉⲃⲟⲗ: ⲁⲕϩⲱⲃⲥ ⲉⲃⲟⲗ ⲉϫⲉⲛ
ⲛⲟⲩⲛⲟⲃⲓ ⲧⲏⲣⲟⲩ: ⲁⲕⲃⲱⲗ ⲙ̀ⲡⲉⲕϫⲱⲛⲧ
ⲧⲏⲣϥ ⲉⲃⲟⲗ: ⲁⲕⲧⲁⲥⲑⲟ ⲉⲃⲟⲗϩⲁ
ⲡ̀ϫⲱⲛⲧ ⲛ̀ⲧⲉ ⲡⲉⲕⲙ̀ⲃⲟⲛ. Ⲙⲏ
ⲭ̀ⲛⲁϫⲱⲛⲧ ⲉⲣⲟⲛ ϣⲁ ⲉⲛⲉϩ: ⲓⲉ
ⲭ̀ⲛⲁⲥⲟⲩⲧⲉⲛ ⲡⲉⲕϫⲱⲛⲧ ⲓⲥϫⲉⲛ ϫⲱⲟⲩ
ϣⲁ ϫⲱⲟⲩ. Ⲛ̀ⲑⲟⲕ Ⲫϯ ⲉⲕⲉ̀ⲕⲟⲧⲕ
ⲉⲕⲉ̀ⲧⲁⲛϧⲟⲛ: ⲟⲩⲟϩ ⲡⲉⲕⲗⲁⲟⲥ
ⲉϥⲉ̀ⲟⲩⲛⲟϥ ⲉ̀ϩ̀ⲣⲏⲓ ⲉϫⲱⲕ. Ⲙⲁⲧⲁⲙⲟⲓ
Ⲡⲟ̅ⲥ̅ ⲉⲡⲉⲕⲛⲁⲓ: ⲟⲩⲟϩ ⲡⲉⲕⲟⲩϫⲁⲓ ⲙⲏⲓϥ
ⲛⲁⲛ. Ϯⲛⲁⲥⲱⲧⲉⲙ ϫⲉ ⲟⲩ ⲡⲉⲧⲱ Ⲡⲟ̅ⲥ̅
Ⲫϯ ⲛⲁⲥⲁϫⲓ ⲙ̀ⲙⲟϥ ⲛ̀ϧⲏⲧ: ϫⲉ
ⲉϥⲉ̀ⲥⲁϫⲓ ⲛ̀ⲟⲩϩⲓⲣⲏⲛⲏ ⲉϫⲉⲛ ⲡⲉϥⲗⲁⲟⲥ
ⲛⲉⲙ ⲉϫⲉⲛ ⲛⲏⲉ̅ⲑ̅ⲩ ⲛ̀ⲧⲁϥ: ⲛⲉⲙ
ⲛⲏⲉⲧⲁⲩⲕⲟⲧⲟⲩ ϩⲁⲣⲟϥ ϧⲉⲛ ⲡⲟⲩϩⲏⲧ
ⲧⲏⲣϥ. Ⲡ̀ⲗⲏⲛ ⲡⲉϥⲟⲩϫⲁⲓ ϧⲉⲛ ⲉⲟⲩⲟⲛ
ⲛⲓⲃⲉⲛ ⲉⲧⲉⲣϩⲟϯ ϧⲁⲧⲉϥϩⲏ:
ⲉⲑⲣⲉϥϣⲱⲡⲓ ⲛ̀ϫⲉ ⲟⲩⲱⲟⲩ ϧⲉⲛ
ⲡⲉⲛⲕⲁϩⲓ. Ⲟⲩⲛⲁⲓ ⲛⲉⲙ ⲟⲩⲙⲉⲑⲙⲏⲓ ⲁⲩⲓ̀
ⲉⲃⲟⲗ ⲉ̀ϩ̀ⲣⲉⲛ ⲛⲟⲩⲉⲣⲏⲟⲩ:
ⲟⲩⲇⲓⲕⲉⲟⲥⲩⲛⲏ ⲛⲉⲙ ⲟⲩϩⲓⲣⲏⲛⲏ
ⲁⲩϣⲉⲡⲧⲟⲧⲟⲩ ⲛ̀ⲛⲟⲩⲉⲣⲏⲟⲩ:
Ϯⲙⲉⲑⲙⲏⲓ ⲁⲥϣⲁⲓ ⲉⲃⲟⲗϧⲉⲛ ⲡ̀ⲕⲁϩⲓ:
ϯⲇⲓⲕⲉⲟⲥⲩⲛⲏ ⲁⲥϫⲟⲩϣⲧ ⲉⲃⲟⲗϧⲉⲛ
ⲧ̀ⲫⲉ: ⲕⲉ ⲅⲁⲣ Ⲡⲟ̅ⲥ̅ ⲉϥⲉ̀ϯ
ⲛ̀ⲟⲩⲙⲉⲧⲭ̅ⲣ̅ⲥ: ⲟⲩⲟϩ ⲡⲉⲛⲕⲁϩⲓ ⲉϥⲉ̀ϯ
ⲙ̀ⲡⲉϥⲟⲩⲧⲁϩ.
Ⲟⲩⲙⲉⲑⲙⲏⲓ ⲉⲥⲉ̀ⲉⲣϣⲟⲣⲡ ⲙ̀ⲙⲟϣⲓ
ⲙ̀ⲡⲉϥⲙ̀ⲑⲟ: ⲟⲩⲟϩ ⲉϥⲉ̀ⲭⲱ ⲛ̀ⲛⲉϥⲧⲁⲧⲥⲓ
ϩⲓ ⲡⲓⲙⲱⲓⲧ ⲉϧⲟⲩⲛ. ⲁ̅ⲗ̅ 
</p>
