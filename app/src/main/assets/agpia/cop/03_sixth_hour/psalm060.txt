<h1><u>
Ⲯⲁⲗⲙⲟⲥ ⲝ̅
</u></h1>
<p style="text-align: start">
Ⲥⲱⲧⲉⲙ Ⲫϯ ⲉⲡⲁⲧⲱⲃϩ: ⲙⲁϩ̀ⲑⲏⲕ
ⲉⲧⲁⲡ̀ⲣⲟⲥⲉⲩⲭⲏ ⲉⲃⲟⲗϧⲉⲛ ⲁⲩⲣⲏϫϥ
ⲙ̀ⲡ̀ⲕⲁϩⲓ ⲉⲧⲁⲓⲱϣ ⲉ̀ⲡ̀ϣⲱⲓ ϩⲁⲣⲟⲟⲕ
ⲉⲧⲁϥⲉⲣⲙ̀ⲕⲁϩ ⲛ̀ϫⲉ ⲡⲁϩⲏⲧ. Ⲁⲕϭⲁⲥⲧ
ϩⲓϫⲉⲛ ⲟⲩⲡⲉⲧⲣⲁ: ⲁⲕϭⲓⲙⲱⲓⲧ ⲛⲏⲓ
ⲛ̀ⲟⲩϩⲉⲗⲡⲓⲥ ⲛⲉⲙ ⲟⲩⲡⲩⲣⲅⲟⲥ ⲛ̀ⲧⲉ
ⲟⲩϫⲟⲙ ⲉⲃⲟⲗϩⲁ ⲡ̀ϩⲟ ⲛ̀ⲟⲩϫⲁϫⲓ.
Ⲉⲓⲉ̀ϣⲱⲡⲓ ϧⲉⲛ ⲡⲉⲕⲙⲁⲛϣⲱⲡⲓ ϣⲁ
ⲉⲛⲉϩ: ⲉⲓⲉ̀ϭⲓϧⲏⲓⲃⲓ ϧⲁ ⲧ̀ⲥ̀ⲕⲉⲡⲏ ⲛ̀ⲧⲉ
ⲛⲉⲕⲧⲉⲛϩ. Ⲛ̀ⲑⲟⲕ Ⲫϯ ⲁⲕⲥⲱⲧⲉⲙ
ⲉⲛⲁⲉⲩⲭⲏ: ⲁⲕϯ ⲛ̀ⲟⲩⲕⲗⲏⲣⲟⲛⲟⲙⲓⲁ
ⲛ̀ⲛⲏⲉⲧⲉⲣϩⲟϯ ϧⲁⲧϩⲏ ⲙ̀ⲡⲉⲕⲣⲁⲛ.
Ϩⲁⲛⲉϩⲟⲟⲩ ⲉϫⲉⲛ ϩⲁⲛⲉϩⲟⲟⲩ ⲛ̀ⲧⲉ
ⲡⲓⲟⲩⲣⲟ ⲉⲕⲉ̀ⲟⲩⲁϩⲟⲩ ⲉϫⲉⲛ ⲛⲉϥⲣⲟⲙⲡⲓ
ϣⲁ ϩⲁⲛⲉϩⲟⲟⲩ ⲛ̀ⲅⲉⲛⲉⲁ ⲛⲉⲙ ⲅⲉⲛⲉⲁ.
Ⲟⲩⲟϩ ϥ̀ⲛⲁϣⲱⲡⲓ ϣⲁ ⲉⲛⲉϩ ⲙ̀ⲡⲉⲙ̀ⲑⲟ
ⲙ̀Ⲫϯ: ⲡⲉϥⲛⲁⲓ ⲛⲉⲙ ⲧⲉϥⲙⲉⲑⲙⲏⲓ ⲛⲓⲙ
ⲉⲑⲛⲁϣ̀ⲕⲱϯ ⲛ̀ⲥⲱⲟⲩ. Ⲡⲁⲓⲣⲏϯ
ϯⲛⲁⲉⲣⲯⲁⲗⲓⲛ ⲉⲡⲉⲕⲣⲁⲛ ϣⲁ ⲉⲛⲉϩ
ⲛ̀ⲧⲉ ⲡⲓⲉⲛⲉϩ: ⲉ̀ⲡϫ̀ⲓⲛⲧⲁϯ ⲛ̀ⲛⲁⲉⲩⲭⲏ
ⲛ̀ⲟⲩⲉϩⲟⲟⲩ ⲉⲃⲟⲗϧⲉⲛ ⲟⲩⲉϩⲟⲟⲩ. ⲁ̅ⲗ̅
</p>
