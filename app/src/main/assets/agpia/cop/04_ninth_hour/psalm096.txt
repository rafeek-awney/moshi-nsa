<h1><u>
Ⲯⲁⲗⲙⲟⲥ ϥ̅ⲋ̅ 
</u></h1>
<p style="text-align: start">
ⲀⲠⲟ̅ⲥ̅
ⲉⲣⲟⲩⲣⲟ ⲙⲁⲣⲉ ⲡ̀ⲕⲁϩⲓ ⲑⲉⲗⲏⲗ:
ⲙⲁⲣⲟⲩⲛⲟϥ ⲙ̀ⲙⲱⲟⲩ ⲛ̀ϫⲉ ⲛⲓⲛⲏⲥⲟⲥ
ⲉⲧⲟϣ. Ⲟⲩϭⲏⲡⲓ ⲛⲉⲙ ⲟⲩⲅ̀ⲛⲟⲫⲟⲥ
ⲉⲧⲕⲱϯ ⲉⲣⲟϥ: ⲟⲩⲙⲉⲑⲙⲏⲓ ⲛⲉⲙ
ⲡ̀ϩⲁⲡ ⲡⲉ ⲡ̀ⲥⲱⲟⲩⲧⲉⲛ
ⲙ̀ⲡⲉϥⲑ̀ⲣⲟⲛⲟⲥ. Ⲟⲩⲭ̀ⲣⲱⲙ
ⲉϥⲉ̀ⲉⲣϣⲟⲣⲡ ⲙ̀ⲙⲟϣⲓ ⲙ̀ⲡⲉϥⲙ̀ⲑⲟ:
ⲟⲩⲟϩ ϧⲉⲛ ⲟⲩϣⲁϩ ⲉϥⲉ̀ⲕⲱⲣϩ
ⲛ̀ⲛⲉϥϫⲁϫⲓ ⲉⲧⲕⲱϯ ⲉⲣⲟϥ.
Ⲛⲉϥⲥⲉⲧⲉⲃⲣⲏϫ ⲁⲩⲉⲣⲟⲩⲱⲓⲛⲓ
ⲉϯⲟⲓⲕⲟⲩⲙⲉⲛⲏ: ⲁϥⲛⲁⲩ ⲛ̀ϫⲉ ⲡ̀ⲕⲁϩⲓ
ⲟⲩⲟϩ ⲁϥⲕⲓⲙ. Ⲙ̀ⲫ̀ⲣⲏϯ ⲛ̀ⲟⲩⲙⲟⲩⲗϩ
ⲁⲩⲃⲱⲗ ⲉⲃⲟⲗ ⲛ̀ϫⲉ ⲛⲓⲧⲱⲟⲩ
ⲉⲃⲟⲗϩⲁ ⲡ̀ϩⲟ ⲙ̀Ⲡⲟ̅ⲥ̅ ⲙ̀ⲡ̀ⲕⲁϩⲓ
ⲧⲏⲣϥ. Ⲛⲓⲫⲏⲟⲩⲓ̀ ⲁⲩⲥⲁϫⲓ
ⲛ̀ⲧⲉϥⲙⲉⲑⲙⲏⲓ: ⲟⲩⲟϩ ⲁⲩⲛⲁⲩ
ⲉⲡⲉϥⲱⲟⲩ ⲛ̀ϫⲉ ⲛⲓⲗⲁⲟⲥ ⲧⲏⲣⲟⲩ.
Ⲉⲩⲉ̀ϭⲓϣⲓⲡⲓ ⲧⲏⲣⲟⲩ ⲛ̀ϫⲉ
ⲛⲏⲉⲑⲟⲩⲱϣⲧ ⲛ̀ⲛⲓⲙⲟⲛⲕ ⲛ̀ϫⲓϫ:
ⲛⲏⲉⲧϣⲟⲩϣⲟⲩ ⲙ̀ⲙⲱⲟⲩ ⲛ̀ϧ̀ⲣⲏⲓ ϧⲉⲛ
ⲛⲟⲩⲓ̀ⲇⲱⲗⲟⲛ. Ⲟⲩⲱϣⲧ ⲛⲁϥ
ⲛⲉϥⲁⲅⲅⲉⲗⲟⲥ ⲧⲏⲣⲟⲩ: ⲁⲥⲥⲱⲧⲉⲙ
ⲛ̀ϫⲉ Ⲥⲓⲱⲛ ⲟⲩⲟϩ ⲁⲥⲟⲩⲛⲟϥ:
ⲁⲩⲑⲉⲗⲏⲗ ⲛ̀ϫⲉ ⲛⲓϣⲉⲣⲓ ⲛ̀ⲧⲉ
ϯⲒⲟⲩⲇⲉⲁ ⲉⲑⲃⲉ ⲛⲉⲕϩⲁⲡ Ⲡⲟ̅ⲥ̅. Ϫⲉ
ⲛ̀ⲑⲟⲕ ⲡⲉ Ⲡⲟ̅ⲥ̅ ⲉⲧϭⲟⲥⲓ ϩⲓϫⲉⲛ
ⲡ̀ⲕⲁϩⲓ ⲧⲏⲣϥⲑ ⲁⲕϭⲓⲥⲓ ⲉⲙⲁϣⲱ
ⲉϩⲟⲧⲉ ⲛⲓⲛⲟⲩϯ ⲧⲏⲣⲟⲩ: ⲛⲏⲉⲑⲙⲉⲓ
ⲙ̀Ⲡⲟ̅ⲥ̅ ⲙⲉⲥⲧⲉ ⲡⲓⲡⲉⲧϩⲱⲟⲩ. Ϫⲉ
ϥ̀ⲛⲁⲁⲣⲉϩ ⲛ̀ϫⲉ Ⲡⲟ̅ⲥ̅ ⲉⲛⲓⲯⲩⲭⲏ ⲛ̀ⲧⲉ
ⲛⲏⲉ̅ⲑ̅ⲩ ⲛ̀ⲧⲁϥ: ⲟⲩⲟϩ ϥ̀ⲛⲁⲛⲁϩⲙⲟⲩ
ⲉⲃⲟⲗϧⲉⲛ ⲛⲉⲛϫⲓϫ ⲛ̀ⲧⲉ
ⲛⲓⲣⲉϥⲉⲣⲛⲟⲃⲓ. Ⲟⲩⲟⲩⲱⲓⲛⲓ ⲁϥϣⲁⲓ
ⲛⲛⲓⲑ̀ⲙⲏⲓ ⲛⲉⲙ ⲟⲩⲟⲩⲛⲟϥ
ⲛ̀ⲛⲏⲉⲧⲥⲟⲩⲧⲱⲛ ϧⲉⲛ ⲡⲟⲩϩⲏⲧ:
ⲟⲩⲛⲟϥ ⲛ̀ⲓⲑ̀ⲙⲏⲓ ϧⲉⲛ Ⲡⲟ̅ⲥ̅: ⲟⲩⲟϩ
ⲟⲩⲱⲛϩ ⲉⲃⲟⲗ ⲙ̀ⲫ̀ⲙⲉⲩⲓ ⲛ̀ⲧⲉ
ⲧⲉϥⲙⲉⲧⲁⲅⲓⲟⲥ. ⲁ̅ⲗ
</p>

