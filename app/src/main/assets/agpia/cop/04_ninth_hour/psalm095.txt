<h1><u>
Ⲯⲁⲗⲙⲟⲥ ϥ̅ⲉ̅
</u></h1>
<p style="text-align: start">
Ϩⲱⲥ ⲉⲠⲟ̅ⲥ̅ ϧⲉⲛ ⲟⲩϩⲱⲥ ⲙ̀ⲃⲉⲣⲓ:
ϩⲱⲥ ⲉⲠⲟ̅ⲥ̅ ⲡ̀ⲕⲁϩⲓ ⲧⲏⲣϥ: ϩⲱⲥ
ⲉⲠⲟ̅ⲥ̅ ⲥ̀ⲙⲟⲩ ⲉⲡⲉϥⲣⲁⲛ:
ϩⲓϣⲉⲛⲛⲟⲩϥⲓ ⲙ̀ⲡⲉϥⲟⲩϫⲁⲓ ϧⲁⲧϩⲏ
ⲛ̀ⲉ̀ϩⲟⲟⲩ. Ⲥⲁϫⲓ ⲙ̀ⲡⲉϥⲱⲟⲩ ϧⲉⲛ
ⲛⲓⲉⲑⲛⲟⲥ: ⲛⲉⲙ ⲛⲉϥϣ̀ⲫⲏⲣⲓ ϧⲉⲛ
ⲛⲓⲗⲁⲟⲥ ⲧⲏⲣⲟⲩ. Ϫⲉ ⲟⲩⲛⲓϣϯ ⲡⲉ
Ⲡⲟ̅ⲥ̅ ⲟⲩⲟϩ ϥ̀ⲥ̀ⲙⲁⲣⲱⲟⲩⲧ ⲉⲙⲁϣⲱ:
ϥ̀ⲟⲓ ⲛ̀ϩⲟϯ ⲉϫⲉⲛ ⲛⲓⲛⲟⲩϯ ⲧⲏⲣⲟⲩ.
Ϫⲉ ⲛⲓⲛⲟⲩϯ ⲧⲏⲣⲟⲩ ⲛ̀ⲧⲉ ⲛⲓⲉⲑⲛⲟⲥ
ϩⲁⲛⲇⲉⲙⲱⲛ ⲛⲉ: Ⲡⲟ̅ⲥ̅ ⲇⲉ ⲛ̀ⲑⲟϥ
ⲁϥⲑⲁⲙⲓⲟ ⲛ̀ⲛⲓⲫⲏⲟⲩⲓ.
Ⲟⲩⲟⲩⲱⲛϩ ⲉⲃⲟⲗ ⲛⲉⲙ ⲟⲩⲥⲁⲓⲉ̀
ⲥⲉⲭⲏ ⲙ̀ⲡⲉϥⲙ̀ⲑⲟ: ⲟⲩⲧⲟⲩⲃⲟ ⲛⲉⲙ
ⲟⲩⲛⲓϣϯ ⲙ̀ⲙⲉⲧⲥⲁⲓⲉ̀ ⲉⲧϧⲉⲛ
ⲡⲉⲑⲟⲩⲁⲃ ⲛ̀ⲧⲁϥ. Ⲁⲛⲓⲟⲩⲓ̀ ⲙ̀Ⲡⲟ̅ⲥ̅
ⲛⲓⲙⲉⲧⲓⲱⲧ ⲧⲏⲣⲟⲩ ⲛ̀ⲧⲉ ⲛⲓⲉⲑⲛⲟⲥ:
ⲁⲛⲓⲟⲩⲓ̀ ⲙ̀Ⲡⲟ̅ⲥ̅ ⲛ̀ⲟⲩⲱⲟⲩ ⲛⲉⲙ
ⲟⲩⲧⲁⲓⲟ: ⲁⲛⲓⲟⲩⲓ̀ ⲙ̀Ⲡⲟ̅ⲥ̅ ⲛ̀ⲟⲩⲱⲟⲩ
ⲙ̀ⲡⲉϥⲣⲁⲛ. Ϥⲁⲓ ⲛ̀ϩⲁⲛϣⲟⲩϣⲱⲟⲩϣⲓ
ⲙⲁϣⲉⲛⲱⲧⲉⲛ ⲉϧⲟⲩⲛ
ⲉⲛⲉϥⲁⲩⲗⲏⲟⲩ: ⲟⲩⲱϣⲧ ⲙ̀Ⲡⲟ̅ⲥ̅ ϧⲉⲛ
ⲧⲉϥⲁⲩⲗⲏ ⲉ̅ⲑ̅ⲩ. Ⲙⲁⲣⲉϥⲕⲓⲙ
ⲉⲃⲟⲗϩⲁ ⲡⲉϥϩⲟ ⲛ̀ϫⲉ ⲡ̀ⲕⲁϩⲓ ⲧⲏⲣϥ.
Ⲁϫⲟⲥ ϧⲉⲛ ⲛⲓⲉⲑⲛⲟⲥ ϫⲉ ⲁⲠⲟ̅ⲥ̅
ⲉⲣⲟⲩⲣⲟ ⲉⲃⲟⲗϩⲓ ⲟⲩϣⲉ: ⲕⲉ ⲅⲁⲣ
ⲁϥⲧⲁϩⲟ ⲛ̀ϯⲟⲓⲕⲟⲩⲙⲉⲛⲏ ⲉⲣⲁⲧⲥ
ⲑⲁⲓ ⲉⲧⲉ ⲛ̀ⲥ̀ⲛⲁⲕⲓⲙ ⲁⲛ: ϥ̀ⲛⲁϯϩⲁⲡ
ⲉϩⲁⲛⲗⲁⲟⲥ ϧⲉⲛ ⲟⲩⲥⲱⲟⲩⲧⲉⲛ.
Ⲙⲁⲣⲟⲩⲟⲩⲛⲟϥ ⲛ̀ϫⲉ ⲛⲓⲫⲏⲟⲩⲓ̀: ⲟⲩⲟϩ
ⲙⲁⲣⲉϥⲑⲉⲗⲏⲗ ⲛ̀ϫⲉ ⲡ̀ⲕⲁϩⲓ:
ⲙⲁⲣⲉϥⲕⲓⲙ ⲛ̀ϫⲉ ⲫ̀ⲓⲟⲙ ⲛⲉⲙ
ⲡⲉϥⲙⲟϩ ⲧⲏⲣϥ.
Ⲉⲩⲉ̀ⲣⲁϣⲓ ⲛ̀ϫⲉ ⲛⲓⲙⲉϣϣⲟϯ ⲛⲉⲙ
ϩⲱⲃ ⲛⲓⲃⲉⲛ ⲉⲧⲉ ⲛ̀ϧⲏⲧⲟⲩ: ⲧⲟⲧⲉ
ⲉⲩⲉ̀ⲑⲉⲗⲏⲗ ⲛ̀ϫⲉ ⲛⲓϣ̀ϣⲏⲛ ⲧⲏⲣⲟⲩ
ⲛⲧⲉ ⲡⲓⲁϩϣ̀ϣⲏⲛ: ⲉⲃⲟⲗ ϧⲁⲧϩⲏ
ⲙ̀ⲡ̀ϩⲟ ⲙ̀Ⲡⲟ̅ⲥ̅ ϫⲉ ϥ̀ⲛⲏⲟⲩ ⲉϯϩⲁⲡ
ⲉⲡ̀ⲕⲁϩⲓ. Ϥ̀ⲛⲁϯϩⲁⲡ ⲉϯⲟⲓⲕⲟⲩⲙⲉⲛⲏ
ϧⲉⲛ ⲟⲩⲇⲓⲕⲉⲟⲥⲩⲛⲏ ⲛⲉⲙ ϩⲁⲛⲗⲁⲟⲥ
ϧⲉⲛ ⲧⲉϥⲙⲉⲑⲙⲏⲓ. ⲁ̅ⲗ̅ 
</p>

