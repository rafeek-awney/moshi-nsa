<h1><u>
القطع
</u></h1>

<ul><li>
<p style="text-align: start">
 Ⲱ ⲫⲏⲉⲧⲁϥϫⲉⲙϯⲡⲓ ⲙ̀ⲫ̀ⲙⲟⲩ ϧⲉⲛ
ⲧ̀ⲥⲁⲣⲝ ⲙ̀ⲫ̀ⲛⲁⲩ ⲛ̀ⲁϫⲡ ⲑ̅ϯ
ⲉⲑⲃⲏⲧⲉⲛ ϧⲱⲧⲉⲃ ⲛ̀ⲛⲉⲛⲗⲟⲅⲓⲥⲙⲟⲥ
ⲛ̀ⲥⲱⲙⲁⲧⲓⲕⲟⲛ ⲱ Ⲡⲭ̅ⲥ ⲡⲉⲛⲛⲟⲩϯ
ⲟⲩⲟϩ ⲛⲁϩⲙⲉⲛ. Ⲙⲁⲣⲉ ⲡⲁϯϩⲟ
ϧⲱⲛⲧ ⲙ̀ⲡⲉⲕⲙ̀ⲑⲟ Ⲡⲟ̅ⲥ̅ ⲙⲁⲕⲁϯ ⲛⲏⲓ
ⲕⲁⲧⲁ ⲡⲉⲕⲥⲁϫⲓ ⲉϥⲉ̀ⲓ̀ ⲉϧⲟⲩⲛ
ⲙ̀ⲡⲉⲕⲙ̀ⲑⲟ ⲛ̀ϫⲉ ⲡⲁⲁⲝⲓⲱⲙⲁ ⲕⲁⲧⲁ
ⲡⲉⲕⲥⲁϫⲓ ⲙⲁⲧⲁⲛϧⲟⲓ.
<br><i>(Ⲇⲟⲝⲁ ⲡⲁⲧⲣⲓ ⲕⲉ ⲩⲓⲱ ⲕⲁⲓ ⲁⲅⲓⲟ ⲡ̀ⲛⲉⲩⲙⲁⲧⲓ).</i>
</p></li><li>
<p style="text-align: start">
 Ⲱ ⲫⲏⲉⲧⲁϥϯ ⲙ̀ⲡⲓⲡ̅ⲛ̅ⲁ ⲉⲛⲉⲛϫⲓϫ
ⲙ̀ⲫ̀ⲓⲱⲧ ⲉⲧⲁⲩⲁϣⲕ ⲉⲡⲓ⳧ ⲙ̀ⲫ̀ⲛⲁⲩ
ⲛ̀ⲁϫⲡ ⲑ̅ϯ ⲁⲕϭⲓⲙⲱⲓⲧ ⲙ̀ⲡⲓⲥⲟⲛ
ⲉⲧⲁ̀ϣⲓ ⲛⲉⲙⲁⲕ ⲉϧⲟⲩⲛ
ⲉⲡⲓⲡⲁⲣⲁⲇⲓⲥⲟⲥ. Ⲙ̀ⲡⲉⲣⲟⲃϣⲕ ⲉⲣⲟⲓ
ⲱ ⲡⲓⲁⲅⲁⲑⲟⲥ ⲙ̀ⲡⲉⲣϭⲓⲃⲟϯ ⲙ̀ⲙⲟⲓ
ⲁⲗⲗⲁ ⲙⲁⲧⲟⲩⲃⲟ ⲛ̀ⲧⲁⲯⲩⲭⲏ
ⲁⲣⲓⲟⲩⲱⲓⲛⲓ ⲉⲡⲁⲕⲁϯ: ⲟⲩⲟϩ ⲉⲕⲉ̀ⲁⲓⲧ
ⲛ̀ϣ̀ⲫⲏⲣ ⲉⲛⲓϩ̀ⲙⲟⲧ ⲛ̀ⲧⲉ
ⲛⲉⲕⲙⲩⲥⲧⲏⲣⲓⲟⲛ ⲛ̀ⲁⲑⲙⲟⲩ. Ϩⲓⲛⲁ
ⲁⲓϣⲁⲛϫⲉⲙϯⲡⲓ
ⲛ̀ⲧⲉⲕⲙⲉⲧⲉⲣⲡⲉⲑⲛⲁⲛⲉϥ ⲛ̀ⲧⲁⲓ̀ⲛⲓ
ⲛⲁⲕ ⲉϧⲟⲩⲛ ⲛ̀ⲟⲩϩⲱⲥ ϧⲉⲛ
ⲟⲩⲙⲉⲧⲁⲧⲭⲁⲣⲱϥ ⲉⲓϭⲓϣϣⲱⲟⲩ
ⲉⲡⲉⲕⲥⲁⲓ ⲉϩⲟⲧⲉ ⲛ̀ⲭⲁⲓ ⲛⲓⲃⲉⲛ
ⲱⲠⲭ̅ⲥ ⲡⲉⲛⲛⲟⲩϯ ⲛⲁϩⲙⲉⲛ.
<br><i>(ⲕⲁⲓ ⲛⲩⲛ ⲕⲁⲓ ⲁⲉⲓ ⲕⲁⲉ ⲉⲓⲥ ⲧⲟⲩⲥ ⲉ̀ⲱⲛⲁⲥ ⲧⲱⲛ ⲉ̀ⲱⲛⲱⲛ, ⲁⲙⲏⲛ).</i>
</p></li><li>
<p style="text-align: start">
 Ⲱ ⲫⲏⲉⲧⲁⲩⲙⲁⲥⲕ ⲉⲃⲟⲗϧⲉⲛ
ϯⲡⲁⲣⲑⲉⲛⲟⲥ ⲉⲑⲃⲏⲧⲉⲛ ⲟⲩⲟϩ
ⲁⲕϥⲁⲓ ϧⲁ ⲡⲓ⳧ ⲱ ⲡⲓⲁⲅⲁⲑⲟⲥ
ⲁⲕϧⲱⲧⲉⲃ ⲙ̀ⲫ̀ⲙⲟⲩ ϩⲓⲧⲉⲛ ⲡⲉⲕⲙⲟⲩ Ⲏⲟⲩⲣ ⲇⲉⲁⲧϩⲭ ⲁⲛⲇ ⲙⲁⲛⲓϥⲉϣⲧⲉⲇ
ⲟⲩⲟϩ ⲁⲕⲟⲩⲱⲛϩ ⲉⲃⲟⲗ
ⲛ̀ϯⲁⲛⲁⲥⲧⲁⲥⲓⲥ. Ⲫϯ ⲙ̀ⲡⲉⲣⲭⲱ
ⲛ̀ⲥⲱⲕ ⲛ̀ⲛⲏⲉⲧⲁⲕⲑⲁⲙⲓⲱⲟⲩ ϧⲉⲛ
ⲛⲉⲕϫⲓϫ ⲟⲩⲱⲛϩ ⲉⲃⲟⲗ
ⲛ̀ⲧⲉⲕⲙⲉⲧⲙⲁⲓⲣⲱⲙⲓ ⲱ ⲡⲓⲁⲅⲁⲑⲟⲥ
ⲟⲩⲟϩ ϣⲱⲡ ⲉⲣⲟⲕ ⲛ̀ⲛⲓϯϩⲟ ⲛ̀ⲧⲉ
ⲧⲉⲕⲙⲁⲩ ⲉⲑⲃⲏⲧⲉⲛ ⲛⲟϩⲉⲙ
ⲡⲉⲛⲥ̅ⲱ̅ⲣ ⲛ̀ⲟⲩⲗⲁⲟⲥ ⲉϥⲑⲉⲃⲓⲏⲟⲩⲧ.
Ⲙ̀ⲡⲉⲣⲭⲱ ⲛ̀ⲥⲱⲕ
ϣⲁ ϧⲁⲉ̀ ⲟⲩⲇⲉ ⲙ̀ⲡⲉⲣⲧⲏⲓⲧⲉⲛ ϣⲁ
ⲉⲃⲟⲗ ⲙ̀ⲡⲉⲣϫⲱⲣ ⲉⲃⲟⲗ
ⲛ̀ⲧⲉⲕⲇⲓⲁⲑⲏⲕⲏ ⲙ̀ⲡⲉⲣⲱⲗⲓ
ⲉⲃⲟⲗϩⲁⲣⲟⲛ
ⲉⲑⲃⲉ Ⲁⲃⲣⲁⲁⲙ ⲡⲉⲕⲙⲉⲛⲣⲓⲧ ⲛⲉⲙ
Ⲓⲥⲁⲁⲕ ⲡⲉⲕⲃⲱⲕ ⲛⲉⲙ ⲡⲓⲒⲥ̅ⲗ
ⲡⲉⲑⲟⲩⲁⲃ ⲛ̀ⲧⲁⲕ.
<br><i>(ⲕⲁⲓ ⲛⲩⲛ ⲕⲁⲓ ⲁⲉⲓ ⲕⲁⲉ ⲉⲓⲥ ⲧⲟⲩⲥ ⲉ̀ⲱⲛⲁⲥ ⲧⲱⲛ ⲉ̀ⲱⲛⲱⲛ, ⲁⲙⲏⲛ).</i>
</p></li><li>
<p style="text-align: start">
 Ⲉⲧⲁϥⲛⲁⲩ ⲛ̀ϫⲉ ⲡⲓⲥⲟⲛⲓ ⲉ̀ⲡ̀ⲁⲭⲏⲅⲟⲥ
ⲛ̀ⲧⲉ ⲡ̀ⲱⲛϧ ⲉⲡⲓ⳧. Ⲡⲉϫⲁϥ ϫⲉ ⲉⲛⲉ
ⲫⲏⲉⲧⲁ̀ϣⲓ ⲛⲉⲙⲁⲛ ⲟⲩⲛⲟⲩϯ
ⲁⲛ ⲡⲉ ⲉⲁϥϭⲓⲥⲁⲣⲝ ⲛⲁⲣⲉ ⲫ̀ⲣⲏ
ⲛⲁϩⲱⲧⲡ ⲁⲛ ⲛ̀ⲛⲉϥⲁⲕⲧⲓⲛ ⲟⲩⲇⲉ
ⲛⲁⲣⲉ ⲡ̀ⲕⲁϩⲓ ⲛⲁⲙⲟⲛⲙⲉⲛ
ⲁⲛ ⲉϥⲥ̀ⲑⲟⲣⲧⲉⲣ. Ⲁⲗⲗⲁ ⲱ ⲫⲏⲉⲧⲉ
ⲟⲩⲟⲛ ϣ̀ϫⲟⲙ ⲙ̀ⲙⲟϥ ϧⲉⲛ ϩⲱⲃ
ⲛⲓⲃⲉⲛ ⲟⲩⲟϩ ⲉⲧϥⲁⲓ ϧⲁ
ϩⲱⲃ ⲛⲓⲃⲉⲛ ⲁⲣⲓⲡⲁⲙⲉⲩⲓ Ⲡⲟ̅ⲥ̅
ⲁⲕϣⲁⲛⲓ̀ ϧⲉⲛ ⲧⲉⲕⲙⲉⲧⲟⲩⲣⲟ.
<br><i>(Ⲇⲟⲝⲁ ⲡⲁⲧⲣⲓ ⲕⲉ ⲩⲓⲱ ⲕⲁⲓ ⲁⲅⲓⲟ ⲡ̀ⲛⲉⲩⲙⲁⲧⲓ).</i>
</p></li><li>
<p style="text-align: start">
 Ⲱ ⲫⲏⲉⲧⲁϥϣⲱⲡ ⲉⲣⲟϥ
ⲛ̀ϯⲟⲙⲟⲗⲟⲅⲓⲁ ⲛ̀ⲧⲉ ⲡⲓⲥⲟⲛⲓ ϩⲓϫⲉⲛ
ⲡⲓ⳧ ϣⲟⲡⲧⲉⲛ ⲉⲣⲟⲕ ⲱ ⲡⲓⲁⲅⲁⲑⲟⲥ
ⲁⲛⲟⲛ ϧⲁ ⲛⲏⲉⲧϩⲓⲱⲟⲩⲧ ⲉⲡ̀ϩⲁⲡ
ⲙ̀ⲫ̀ⲙⲟⲩ ⲉⲑⲃⲉ ⲛⲉⲛⲛⲟⲃⲓ.
Ⲧⲉⲛⲟⲩⲱⲛϩ ⲉⲃⲟⲗ ⲛⲉⲙⲁϥ
ⲉⲛⲉⲣⲙⲟⲗⲟⲅⲓⲛ ⲛ̀ⲧⲉⲕⲙⲉⲑⲛⲟⲩϯ
ⲉⲛⲱϣ ⲟⲩⲃⲏⲕ ⲛⲉⲙⲁϥ ⲉⲩⲥⲟⲡ ϫⲉ
ⲁⲣⲓⲡⲉⲛⲙⲉⲩⲓ Ⲡⲟ̅ⲥ̅ ⲁⲕϣⲁⲛⲓ̀ ϧⲉⲛ
Ⲧⲉⲕⲙⲉⲧⲟⲩⲣⲟ.
<br><i>(ⲕⲁⲓ ⲛⲩⲛ ⲕⲁⲓ ⲁⲉⲓ ⲕⲁⲉ ⲉⲓⲥ ⲧⲟⲩⲥ ⲉ̀ⲱⲛⲁⲥ ⲧⲱⲛ ⲉ̀ⲱⲛⲱⲛ, ⲁⲙⲏⲛ).</i>
</p></li><li>
<p style="text-align: start">
 Ⲉⲧⲁⲥⲛⲁⲩ ⲛ̀ϫⲉ ϯⲙⲁⲩ ⲉⲡⲓϩⲏⲓⲃ
ⲟⲩⲟϩ ⲡⲓⲙⲁⲛⲉⲥⲱⲟⲩ ⲡ̀ⲥ̅ⲱ̅ⲣ
ⲙ̀ⲡⲓⲕⲟⲥⲙⲟⲥ ⲉϥⲁ̀ϣⲓ ⲉⲡⲓ⳧ ⲡⲉϫⲁⲥ
ⲉⲥⲣⲓⲙⲓ ϫⲉ ⲡⲓⲕⲟⲥⲙⲟⲥ ⲙⲉⲛ ⲥⲉⲣⲁϣⲓ
ϫⲉ ⲁϥϭⲓ ⲙ̀ⲡⲓⲟⲩϫⲁⲓ.
Ⲛⲁⲥ̀ⲡ̀ⲗⲁⲭⲛⲟⲛ ⲇⲉ ⲥⲉ ⲣⲱⲕϩ
ⲉⲓⲛⲁⲩ ⲉⲡⲉⲕϫⲓⲛⲓ̀ϣⲓ
ⲉⲧⲁⲕⲉⲣϩⲩⲡⲟⲙⲟⲛⲓⲛ ⲉⲣⲟϥ ⲉⲑⲃⲉ
ⲡ̀ⲧⲏⲣϥ ⲡⲁϣⲏⲣⲓ ⲟⲩⲟϩ ⲡⲁⲛⲟⲩϯ. 
<br><i>(ⲕⲁⲓ ⲛⲩⲛ ⲕⲁⲓ ⲁⲉⲓ ⲕⲁⲉ ⲉⲓⲥ ⲧⲟⲩⲥ ⲉ̀ⲱⲛⲁⲥ ⲧⲱⲛ ⲉ̀ⲱⲛⲱⲛ, ⲁⲙⲏⲛ).</i>
</p></li></ul>

