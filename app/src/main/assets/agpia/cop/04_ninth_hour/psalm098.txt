<h1><u>
Ⲯⲁⲗⲙⲟⲥ ϥ̅ⲏ̅ 
</u></h1>
<p style="text-align: start">
ⲁϬⲠⲟ̅ⲥ̅ ⲉⲣⲟⲩⲣⲟ ⲙⲁⲣⲟⲩϫⲱⲛⲧ
ⲛ̀ϫⲉ ϩⲁⲛⲗⲁⲟⲥ: ⲫⲏⲉⲧϩⲉⲙⲥⲓ
ϩⲓϫⲉⲛ ⲛⲓⲭⲉⲣⲟⲃⲓⲙ ⲙⲁⲣⲉϥⲕⲓⲙ ⲛ̀ϫⲉ
ⲡ̀ⲕⲁϩⲓ. Ⲟⲩⲛⲓϣϯ ⲡⲉ Ⲡⲟ̅ⲥ̅ ϧⲉⲛ
Ⲥⲓⲱⲛ: ⲟⲩⲟϩ ϥ̀ϭⲟⲥⲓ ⲉϫⲉⲛ ⲛⲓⲗⲁⲟⲥ
ⲧⲏⲣⲟⲩ. Ⲙⲁⲣⲟⲩⲟⲩⲱⲛϩ ⲉⲃⲟⲗ
ⲙ̀ⲡⲉϥⲛⲓϣϯ ⲛ̀ⲣⲁⲛ ϫⲉ ⲏ̀ⲟⲓ ⲛ̀ϩⲟϯ
ⲟⲩⲟϩ ϥ̀ⲟⲩⲁⲃ: ⲟⲩⲟϩ ⲡ̀ⲧⲁⲓⲟ
ⲛ̀ⲟⲩⲟⲩⲣⲟ ⲉϥⲙⲉⲓ ⲙ̀ⲡ̀ϩⲁⲡ: ⲛ̀ⲑⲟⲕ
ⲁⲕⲥⲟⲃϯ ⲛ̀ⲛⲏⲉⲧⲥⲟⲩⲧⲱⲛ: ⲟⲩϩⲁⲡ
ⲛⲉⲙ ⲟⲩⲙⲉⲑⲙⲏⲓ ⲛ̀ⲑⲟⲕ ⲁⲕⲁⲓⲧⲟ
ϧⲉⲛ Ⲓⲁⲕⲱⲃ. Ϭⲓⲥⲓ ⲙ̀Ⲡⲟ̅ⲥ̅ ⲟⲉⲛⲛⲟⲩϯ 
ⲟⲩⲱϣⲧ ⲙ̀ⲫ̀ⲙⲁⲛⲥⲉⲙⲛⲓ ⲛ̀ⲧⲉ
ⲛⲉϥϭⲁⲗⲁⲩϫ ϫⲉ ϥ̀ⲟⲩⲁⲃ. Ⲙⲱⲓⲥⲏⲥ
ⲛⲉⲙ Ⲁⲁⲣⲱⲛ ϧⲉⲛ ⲛⲉϥⲟⲩⲏⲃ: ⲛⲉⲙ 
Ⲥⲁⲙⲟⲩⲏⲗ ϧⲉⲛ ⲛⲏⲉⲧⲧⲱⲃϩ
ⲙ̀ⲡⲉϥⲣⲁⲛ. Ⲛⲁⲩⲧⲱⲃϩ ⲙ̀Ⲡⲟ̅ⲥ̅ ⲟⲩⲟϩ
ⲛ̀ⲑⲟϥ ⲛⲁϥⲥⲱⲧⲉⲙ ⲉⲣⲱⲟⲩ: ϧⲉⲛ
ⲟⲩⲥⲧⲩⲗⲗⲟⲥ ⲛ̀ϭⲏⲡⲓ ⲙⲁϥⲥⲁϫⲓ
ⲛⲉⲙⲱⲟⲩ: ⲁⲩⲁⲣⲉϩ ⲅⲁⲣ
ⲉⲛⲉϥⲙⲉⲧⲙⲉⲑⲣⲉⲩ: ⲛⲉⲙ ⲛⲓϩⲱⲛ
ⲉⲧⲁϥⲧⲏⲓⲧⲟⲩ ⲛⲱⲟⲩ. Ⲡⲟ̅ⲥ̅
ⲡⲉⲛⲛⲟⲩϯ ⲛ̀ⲑⲟⲕ ⲛⲁⲕⲥⲱⲧⲉⲙ
ⲉⲣⲱⲟⲩ: Ⲫϯ ⲁⲕϣⲱⲡⲓ ⲛⲱⲟⲩ
ⲛ̀ⲟⲩⲣⲉϥⲭⲱ ⲉⲃⲟⲗ: ⲛⲉⲙ
ⲟⲩⲣⲉϥϭⲓⲙ̀ⲡ̀ϣⲓϣ ⲉ̀ϩ̀ⲣⲏⲓ ⲉϫⲉⲛ
ⲛⲟⲩϩ̀ⲃⲏⲟⲩⲓ̀ ⲧⲏⲣⲟⲩ. Ϭⲓⲥⲓ ⲙ̀Ⲡⲟ̅ⲥ̅
ⲡⲉⲛⲛⲟⲩϯ: ⲟⲩⲱϣⲧ ⲙ̀ⲡⲉϥⲧⲱⲟⲩ
ⲉⲑ̅ⲩ: ϫⲉ ϥ̀ⲟⲩⲁⲃ ⲛ̀ϫⲉ Ⲡⲟ̅ⲥ̅
Ⲡⲉⲛⲛⲟⲩϯ. Ⲁ̅Ⲗ̅
</p>
