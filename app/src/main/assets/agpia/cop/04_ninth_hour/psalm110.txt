<h1><u>
Ⲯⲁⲗⲙⲟⲥ ⲣ̅ⲓ̅
</u></h1>
<p style="text-align: start">
Ϯⲛⲁⲟⲩⲱⲛϩ ⲛⲁⲕ ⲉⲃⲟⲗ Ⲡⲟ̅ⲥ̅ ϧⲉⲛ
ⲡⲁϩⲏⲧ ⲧⲏⲣϥ: ϧⲉⲛ ⲡ̀ⲥⲟϭⲛⲓ ⲛ̀ⲧⲉ
ⲛⲏⲉⲧⲥⲟⲩⲧⲱⲛ ⲛⲉⲙ
ⲧⲟⲩⲥⲩⲛⲁⲅⲱⲅⲏ: ϩⲁⲛⲛⲓϣϯ ⲛⲉ
ⲛⲓϩ̀ⲃⲏⲟⲩⲓ̀ ⲛ̀ⲧⲉ Ⲡⲟ̅ⲥ̅: ⲥⲉϧⲉⲧϧⲱⲧ
ⲛ̀ϫⲉ ⲛⲉϥⲟⲩⲱϣ ⲧⲏⲣⲟⲩ. Ⲟⲩⲱⲛϩ
ⲉⲃⲟⲗ ⲛⲉⲙ ⲟⲩⲛⲓϣϯ ⲙ̀ⲙⲉⲧⲥⲁⲓⲉ̀ ⲡⲉ
ⲡⲉϥϩⲱⲃ: ⲟⲩⲟϩ ⲧⲉϥⲙⲉⲑⲙⲏⲓ ϣⲟⲡ
ϣⲁ ⲉⲛⲉϩ ⲛ̀ⲧⲉ ⲡⲓⲉⲛⲉϩ.
Ⲁϥⲉⲣⲫ̀ⲙⲉⲩⲓ ⲛ̀ⲛⲉϥϣ̀ⲫⲏⲣ ⲧⲏⲣⲟⲩ:
ⲟⲩⲛⲁⲏⲧ ⲟⲩⲟϩ ⲟⲩⲣⲉϥϣⲉⲛϩⲏⲧ ⲡⲉ
Ⲡⲟ̅ⲥ̅: ⲁϥϯ ⲛ̀ⲟⲩϧ̀ⲣⲉ ⲛ̀ⲛⲏⲉⲧⲉⲣϩⲟϯ
ϧⲁⲧⲉϥϩⲏ. Ⲉϥⲉ̀ⲉⲣⲫ̀ⲙⲉⲩⲓ
ⲛ̀ⲧⲉϥⲇⲓⲁⲑⲏⲕⲏ ϣⲁ ⲉⲛⲉϩ. Ⲧ̀ϫⲟⲙ
ⲛ̀ⲧⲉ ⲛⲉϥϩ̀ⲃⲏⲟⲩⲓ̀ ⲁϥⲧⲁⲙⲉ
ⲡⲉϥⲗⲁⲟⲥ ⲉⲣⲟⲥ ⲉ̀ⲡ̀ϫⲓⲛϯ ⲛⲱⲟⲩ
ⲛ̀ⲟⲩⲕ̀ⲗⲏⲣⲟⲛⲟⲙⲓⲁ ⲛ̀ⲧⲉ ϩⲁⲛⲉⲑⲛⲟⲥ.
Ⲛⲓϩ̀ⲃⲏⲟⲩⲓ̀ ⲛ̀ⲧⲉ ⲛⲉϥϫⲓϫ ⲟⲩⲙⲉⲑⲙⲏⲓ
ⲧⲉ ⲛⲉⲙ ⲟⲩϩⲁⲡⲑ ⲥⲉⲛ̀ϩⲟⲧ ⲛ̀ϫⲉ
ⲛⲉϥⲉⲛⲧⲟⲗⲏ ⲧⲏⲣⲟⲩ.
Ⲥⲉⲧⲁϫⲣⲏⲟⲩⲧ ϣⲁ ⲉⲛⲉϩ ⲛ̀ⲧⲉ
ⲡⲓⲉⲛⲉϩ: ⲉⲩⲉ̀ⲑⲁⲙⲓⲏⲟⲩⲧ ϧⲉⲛ
ⲟⲩⲙⲉⲑⲙⲏⲓ ⲛⲉⲙ ⲟⲩⲥⲱⲟⲩⲧⲉⲛ.
Ⲁϥⲧⲁⲟⲩⲟ ⲛ̀ⲟⲩⲥⲱϯ ⲙ̀ⲡⲉϥⲗⲁⲟⲥ:
ⲁϥϩⲟⲛϩⲉⲛ ⲛ̀ⲧⲉϥⲇⲓⲁⲑⲏⲕⲏ ϣⲁ
ⲉⲛⲉϩ: ϥ̀ⲟⲩⲁⲃ ⲛ̀ϫⲉ ⲡⲉϥⲣⲁⲛ ⲟⲩⲟϩ
ϥ̀ⲟⲓ ⲛ̀ϩⲟϯ. Ⲧ̀ⲁⲣⲭⲏ ⲛ̀ϯⲥⲟⲫⲓⲁ
ϯϩⲟϯ ⲛ̀ⲧⲉ Ⲡⲟ̅ⲥ̅ ⲧⲉ: ⲡⲓⲕⲁϯ ⲇⲉ
ⲛⲁⲛⲉϥ ⲛ̀ⲟⲩⲟⲛ ⲛⲓⲃⲉⲛ ⲉⲧⲓ̀ⲣⲓ ⲙ̀ⲙⲟϥ:
ⲟⲩⲟϩ ⲡⲉϥⲥ̀ⲙⲟⲩ ϣⲟⲡ ϣⲁ ⲉⲛⲉϩ
ⲛ̀ⲧⲉ ⲡⲓⲉⲛⲉϩ. ⲁ̅ⲗ 
</p>

