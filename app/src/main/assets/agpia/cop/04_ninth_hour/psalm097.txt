<h1><u>
Ⲯⲁⲗⲙⲟⲥ ϥ̅ⲍ̅
</u></h1>
<p style="text-align: start">
 ⲛ̀ⲧⲉ Ⲇⲁⲩⲓⲇ
Ϩⲱⲥ ⲉⲠⲟ̅ⲥ̅ ϧⲉⲛ ⲟⲩϩⲱⲥ ⲙ̀ⲃⲉⲣⲓ: ϫⲉ
ⲁϥⲓ̀ⲣⲓ ⲛ̀ϩⲁⲛϩ̀ⲃⲏⲟⲩⲓ̀ ⲉⲩⲟⲓ ⲛ̀ϣ̀ⲫⲏⲣⲓ
ⲛ̀ϫⲉ Ⲡⲟ̅ⲥ̅: ⲁⲥⲧⲁⲛϧⲟ ⲛⲁϥ ⲛ̀ϫⲉ
ⲧⲉϥⲟⲩⲓ̀ⲛⲁⲙ ⲛⲉⲙ ⲡⲉϥϣⲱⲃϣ ⲉ̅ⲑ̅ⲩ.
ⲀⲠⲟ̅ⲥ̅ ⲟⲩⲱⲛϩ ⲙ̀ⲡⲉϥⲟⲩϫⲁⲓ ⲉⲃⲟⲗ
ⲙ̀ⲡⲉⲙ̀ⲑⲟ ⲛ̀ⲛⲓⲉⲑⲛⲟⲥ: ⲁⲩϭⲱⲣⲡ
ⲛ̀ⲧⲉϥⲙⲉⲑⲙⲏⲓ ⲛⲱⲟⲩ ⲉⲃⲟⲗ.
Ⲁϥⲉⲣⲫ̀ⲙⲉⲩⲓ ⲙ̀ⲡⲉϥⲛⲁⲓ ⲛ̀Ⲓⲁⲕⲱⲃ:
ⲛⲉⲙ ⲧⲉϥⲙⲉⲑⲙⲏⲓ ⲙ̀ⲡ̀ⲏⲓ ⲙ̀ⲡⲓⲒⲥ̅ⲗ̅.
Ⲁⲩⲛⲁⲩ ⲉ̀ⲡ̀ⲟⲩϫⲁⲓ ⲙ̀ⲡⲉⲛⲛⲟⲩϯ ⲛ̀ϫⲉ
ⲁⲩⲣⲏϫϥ ⲙ̀ⲡ̀ⲕⲁϩⲓ ⲧⲏⲣϥ.
Ⲉϣⲗⲏⲗⲟⲩⲓ̀ ⲉⲃⲟⲗ ⲙ̀Ⲡⲟ̅ⲥ̅ ⲡ̀ⲕⲁϩⲓ
ⲧⲏⲣϥ: ϩⲱⲥ ⲟⲩⲟϩ ⲑⲉⲗⲏⲗ
ⲁⲣⲓⲯⲁⲗⲓⲛ.
Ⲁⲣⲓⲯⲁⲗⲓⲛ ⲉⲠⲟ̅ⲥ̅ ϧⲉⲛ ⲟⲩⲕⲩⲑⲁⲣⲁ:
ϧⲉⲛ ⲟⲩⲕⲩⲑⲁⲣⲁ ⲛⲉⲙ ⲟⲩⲥ̀ⲙⲏ
ⲙ̀ⲯ̀ⲁⲗⲙⲟⲥ: ϧⲉⲛ ϩⲁⲛⲥⲁⲗⲡⲓⲅⲝ
ⲉⲩϭⲱⲣⲉⲙ ⲛⲉⲙ ⲟⲩⲥ̀ⲙⲏ
ⲛ̀ⲥⲁⲗⲡⲓⲅⲅⲟⲥ ⲛ̀ⲧⲁⲡ. Ⲉϣⲗⲏⲗⲟⲩⲓ̀
ⲉⲃⲟⲗ ⲙ̀ⲡⲉⲙ̀ⲑⲟ ⲙ̀ⲡ̀ⲟⲩⲣⲟ Ⲡⲟ̅ⲥ̅:
ⲙⲁⲣⲉϥⲕⲓⲙ ⲛ̀ϫⲉ ⲫ̀ⲓⲟⲙ ⲛⲉⲙ
ⲡⲉϥⲙⲟϩ ⲧⲏⲣϥ: ϯⲟⲓⲕⲟⲩⲙⲉⲛⲏ ⲛⲉⲙ
ⲟⲩⲟⲛ ⲛⲓⲃⲉⲛ ⲉⲧϣⲟⲡ ⲛ̀ϧⲏⲧⲥ.
Ϩⲁⲛⲓⲁⲣⲱⲟⲩ ⲉⲩⲉ̀ⲕⲱⲗϩ ⲛ̀ⲛⲟⲩϫⲓϫ
ⲉⲩⲥⲟⲡ: ⲟⲩⲟϩ ⲛⲓⲧⲱⲟⲩ ⲉⲩⲉ̀ⲑⲉⲗⲏⲗ
ⲙ̀ⲡⲉⲙ̀ⲑⲟ ⲙ̀Ⲡⲟ̅ⲥ̅ ϫⲉ ⲁϥⲓ̀ ⲉϯϩⲁⲡ
ⲉⲡ̀ⲕⲁϩⲓ: ϥ̀ⲛⲁϯϩⲁⲡ ⲉϯⲟⲓⲕⲟⲩⲙⲉⲛⲏ
ϧⲉⲛ ⲟⲩⲙⲉⲑⲙⲏⲓ: ⲛⲉⲙ ϩⲁⲛⲗⲁⲟⲥ
ϧⲉⲛ ⲟⲩⲥⲱⲟⲩⲧⲉⲛ. ⲁ̅ⲗ̅
</p>

