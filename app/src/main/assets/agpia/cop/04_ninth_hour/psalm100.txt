<h1><u>
Ⲯⲁⲗⲙⲟⲥ ⲣ̅
</u></h1>
<p style="text-align: start">
Ⲁⲓⲛⲁϩⲱⲥ ⲛⲁⲕ Ⲡⲟ̅ⲥ̅ ⲛ̀ⲟⲩⲛⲁⲓ ⲛⲉⲙ 
ⲟⲩϩⲁⲡ: ϯⲛⲁⲉⲣⲯⲁⲗⲓⲛ ⲟⲩⲟϩ
ⲛ̀ⲧⲁⲕⲁϯ ϧⲉⲛ ⲟⲩⲙⲱⲓⲧ ⲛ̀ⲁⲧⲁⲧϭⲛⲓ: 
ϫⲉ ⲁⲕⲛⲁⲓ̀ ϣⲁⲣⲟⲓ ⲛ̀ⲑ̀ⲛⲁⲩ.
Ⲛⲁⲓⲙⲟϣⲓ ⲡⲉ ϧⲉⲛ ⲑ̀ⲙⲉⲧⲁⲧⲕⲁⲕⲓⲁ
ⲛ̀ⲧⲉ ⲡⲁϩⲏⲧ ϧⲉⲛ ⲑ̀ⲙⲏϯ ⲙ̀ⲡⲁⲏⲓ:
ⲙ̀ⲡⲓⲭⲱ ⲛ̀ⲟⲩϩⲱⲃ ⲙ̀ⲡⲁⲣⲁⲛⲟⲙⲟⲥ
ⲙ̀ⲡⲉⲙ̀ⲑⲟ ⲛ̀ⲛⲁⲃⲁⲗ ⲉⲃⲟⲗ.
Ⲁⲓⲙⲉⲥⲧⲉⲥ ⲛⲏⲉⲧⲓ̀ⲣⲓ
ⲛ̀ϯⲡⲁⲣⲁⲃⲁⲥⲓⲥ: ⲟⲩϩⲏⲧ ⲉϥⲕⲱⲗϫ
ⲙ̀ⲡⲉϥⲧⲟⲙϥ ⲉⲣⲟⲓ: ⲉϥⲛⲁⲣⲓⲕⲓ
ⲥⲁⲃⲟⲗ ⲙ̀ⲙⲟⲓ ⲛ̀ϫⲉ ⲡⲓⲡⲉⲧϩⲱⲟⲩ
ⲛⲁⲓⲉⲙⲓ ⲁⲛ ⲡⲉ. Ⲫⲏⲉⲧⲥⲁϫⲓ ⲛ̀ⲥⲁ
ⲡⲉϥϣ̀ⲫⲏⲣ ⲛ̀ⲭⲱⲡ: ⲫⲁⲓ ⲛⲁⲓϭⲟϫⲓ
ⲛ̀ⲥⲱϥ ⲡⲉ: Ⲟⲩⲣⲉϥϩⲓⲡ̀ϩⲟ ϧⲉⲛ
ⲛⲉϥⲃⲁⲗ ⲛⲉⲙ ⲟⲩϩⲏⲧ ⲛ̀ⲁⲧⲥⲓ: ⲫⲁⲓ
ⲙ̀ⲡⲁⲓⲟⲩⲱⲙ ⲛⲉⲙⲁϥ. Ⲛⲁⲃⲁⲗ ⲉϫⲉⲛ
ⲛⲓⲡⲓⲥⲧⲟⲥ ⲧⲏⲣⲟⲩ ⲛ̀ⲧⲉ ⲡ̀ⲕⲁϩⲓ:
ⲉⲑⲣⲟⲩⲉⲣϣ̀ⲫⲏⲣ ⲛ̀ϩⲉⲙⲥⲓ ⲛⲉⲙⲏⲓ.
Ⲫⲏⲉⲑⲙⲟϣⲓ ϩⲓ ⲟⲩⲙⲱⲓⲧ
ⲛ̀ⲁⲧⲁⲧϭⲛⲓ ⲫⲁⲓ ⲛⲁϥϣⲉⲙϣⲓ ⲙ̀ⲙⲟⲓ.
Ⲙ̀ⲡⲁϥϣⲱⲡⲓ ϧⲉⲛ ⲑ̀ⲙⲏϯ ⲙ̀ⲡⲁⲏⲓ
ⲛ̀ϫⲉ ⲫⲏⲉⲧⲓ̀ⲣⲓ ⲛ̀ⲟⲩⲙⲉⲧⲣⲉϥϩⲓⲡ̀ϩⲟ.
Ⲫⲏⲉⲧⲥⲁϫⲓ ⲛ̀ϩⲁⲛϭⲓⲛϫⲟⲛⲥ:
ⲙ̀ⲡⲁϥⲥⲱⲟⲩⲧⲉⲛ ⲙ̀ⲡⲉϥⲙ̀ⲑⲟ
ⲛ̀ⲛⲁⲃⲁⲗ ⲉⲃⲟⲗ. Ϧⲉⲛ ⲛⲓⲛⲁⲩ ⲛ̀ⲧⲉ
ⲧⲟⲟⲩⲓ̀ ⲛⲁⲓϧⲱⲧⲉⲃ ⲛ̀ⲛⲓⲣⲉϥⲉⲣⲛⲟⲃⲓ
ⲧⲏⲣⲟⲩ ⲛ̀ⲧⲉ ⲡ̀ⲕⲁϩⲓ: ⲉⲡ̀ϫⲓⲛϥⲱϯ
ⲉⲃⲟⲗϧⲉⲛ ⲑ̀ⲃⲁⲕⲓ ⲙ̀Ⲡⲟ̅ⲥ̅ ⲛ̀ⲟⲩⲟⲛ
ⲛⲓⲃⲉⲛ ⲉⲧⲉⲣϩⲱⲃ ⲉϯⲁⲛⲟⲙⲓⲁ. ⲁ̅ⲗ̅
</p>
