<h1><u>
Ⲯⲁⲗⲙⲟⲥ ⲣ̅ⲗ̅ⲁ
</u></h1>
<p style="text-align: start">
Ⲁⲣⲓⲫ̀ⲙⲉⲩⲓ Ⲡⲟ̅ⲥ̅ ⲛ̀Ⲇⲁ̅ⲇ ⲛⲉⲙ
ⲧⲉϥⲙⲉⲧⲣⲉⲙⲣⲁⲩϣ ⲧⲏⲣⲥ: ⲙ̀ⲫ̀ⲣⲏϯ
ⲉⲧⲁϥⲱⲣⲕ ⲙ̀Ⲡⲟ̅ⲥ̅ ⲁϥⲧⲱⲃϩ ⲙ̀Ⲫϯ
ⲛ̀Ⲓⲁⲕⲱⲃ. Ϫⲉ ⲁⲛ ⲉⲓⲉ̀ϣⲉⲛⲏⲓ ⲉϧⲟⲩⲛ
ⲉⲫⲙⲁⲛϣⲱⲡⲓ ⲛ̀ⲧⲉ ⲡⲁⲏⲓ: ⲁⲛ
ⲉⲓⲉ̀ϣⲉⲛⲏⲓ ⲉϩ̀ⲣⲏⲓ ⲉϫⲉⲛ ⲡ̀ϭⲗⲟϫ
ⲛ̀ⲧⲉ ⲡⲁⲫⲱⲣϣ. Ⲁⲛ ⲉⲓⲉ̀ϣϯ
ⲛ̀ⲟⲩⲉⲛⲕⲟⲧ ⲛ̀ⲛⲁⲃⲁⲗ: ⲛⲉⲙ ⲟⲩⲥ̀ⲣⲟⲙ
ⲛ̀ⲛⲁⲃⲟⲩϩⲓ: ⲛⲉⲙ ⲟⲩⲙ̀ⲧⲟⲛ
ⲛ̀ⲛⲁⲥ̀ⲙⲁⲩ: ϣⲁ ϯϫⲓⲙⲓ ⲛ̀ⲟⲩⲙⲁ
ⲙ̀Ⲡⲟ̅ⲥ̅ ⲛⲉⲙ ⲟⲩⲙⲁⲛϣⲱⲡⲓ ⲙ̀Ⲫϯ
ⲛ̀Ⲓⲁⲕⲱⲃ. Ϩⲏⲡⲡⲉ ⲁⲛⲥⲟⲑⲙⲉⲥ ϧⲉⲛ
Ⲉⲫⲣⲁⲑⲁ: ⲁⲛϫⲉⲙⲥ ϧⲉⲛ ⲡⲓⲙⲁ ⲛ̀ⲧⲉ
ⲡⲓⲓⲁϩϣ̀ϣⲏⲛ. Ⲉⲡⲉ̀ϣⲉ ⲉϧⲟⲩⲛ
ⲉⲛⲉϥⲙⲁⲛϣⲱⲡⲓ: ⲛ̀ⲧⲉⲛⲟⲩⲱϣⲧ
ⲙ̀ⲡⲓⲙⲁ ⲉⲧⲁ ⲛⲉϥϭⲁⲗⲁⲩϫ ⲟ̀ϩⲓ
ⲉⲣⲁⲧⲟⲩ ⲛ̀ϧⲏⲧϥ.
Ⲧⲱⲛⲕ Ⲡⲟ̅ⲥ̅ ⲉⲡⲉⲕⲙ̀ⲧⲟⲛ ⲛ̀ⲑⲟⲕ
ⲛⲉⲙ ϯⲕⲩⲃⲱⲧⲟⲥ ⲛ̀ⲧⲉ ⲡⲓⲙⲁ ⲉ̅ⲑ̅ⲩ
ⲛ̀ⲧⲁⲕ. Ⲛⲉⲕⲟⲩⲏⲃ ⲉⲩⲉ̀ϯϩⲓⲱⲧⲟⲩ
ⲛ̀ⲟⲩⲙⲉⲑⲙⲏⲓ: ⲛⲏⲉ̅ⲑ̅ⲩ ⲛ̀ⲧⲁ
ⲉⲩⲉ̀ⲑⲉⲗⲉⲏⲗ ⲉⲑⲃⲉ Ⲇⲁ̅ⲇ ⲡⲉⲕⲃⲱⲕ:
ⲙ̀ⲡⲉⲣⲫⲱⲛϩ ⲙ̀ⲡⲉⲕϩⲟ ⲥⲁⲃⲟⲗ
ⲙ̀ⲡⲉⲕⲭ̅ⲣ̅ⲥ. Ⲁϥⲱⲣⲕ ⲛ̀ϫⲉ Ⲡⲟ̅ⲥ̅
ⲛ̀Ⲇⲁ̅ⲇ ϧⲉⲛ ⲑⲩⲙⲉⲑⲙⲏⲓ ⲟⲩⲟϩ
ⲛ̀ⲛⲉϥϫⲟⲗϥ ⲉⲃⲟⲗ: ϫⲉ ⲉⲃⲟⲗϧⲉⲛ
ⲡ̀ⲟⲩⲧⲁϩ ⲛ̀ⲧⲉ ⲧⲉⲕⲛⲉϫⲓ ϯⲛⲁⲭⲱ
ϩⲓϫⲉⲛ ⲡⲉⲕⲑ̀ⲣⲟⲛⲟⲥ.
Ⲉϣⲱⲡ ⲁⲣⲉϣⲁⲛ ⲛⲉⲕϣⲏⲣⲓ ⲁⲣⲉϩ
ⲉⲧⲁⲇⲓⲁⲑⲏⲕⲏ ⲛⲉⲙ
ⲛⲁⲙⲉⲧⲙⲉⲑⲣⲉⲩ: ⲛⲏ ⲁⲛⲟⲕ
ⲉϯⲛⲁⲧ̀ⲥⲁⲃⲱⲟⲩ ⲉⲣⲱⲟⲩ: ⲛⲟⲩϣⲏⲣⲓ
ϣⲁ ⲉⲛⲉϩ ⲉⲩϩⲉⲙⲥⲓ ϩⲓϫⲉⲛ
ⲡⲉⲕⲑ̀ⲣⲟⲛⲟⲥ. Ϫⲉ ⲁⲠⲟ̅ⲥ̅ ⲥⲱⲧⲡ
ⲛ̀Ⲥⲓⲱⲛ: ⲁϥⲥⲱⲧⲡ ⲙ̀ⲙⲟⲥ
ⲉⲩⲙⲁⲛϣⲱⲡⲓ ⲛⲁϥ: ⲫⲁⲓ ⲡⲉ
ⲡⲁⲙⲁⲛ̀ⲉⲙⲧⲟⲛ ϣⲁ ⲉⲛⲉϩ ⲛ̀ⲧⲉ
ⲡⲓⲉⲛⲉϩ: ⲁⲓⲛⲁϣⲱⲡⲓ ⲙ̀ⲡⲁⲓⲙⲁ ϫⲉ
ⲁⲓⲟⲩⲁⲏϣϥ. Ⲧⲉⲥⲑⲏⲣⲁ ϧⲉⲛ
ⲟⲩⲥ̀ⲙⲟⲩ ϯⲛⲁⲥ̀ⲙⲟⲩ ⲉⲣⲟⲥ: ⲛⲉⲥϩⲏⲕⲓ
ⲉⲓⲉ̀ⲧⲥⲓⲱⲟⲩ ⲙ̀ⲡⲱ̀ⲓⲕ: ⲛⲉⲥⲟⲩⲏⲃ
ⲉⲓⲉϯϩⲱⲧⲟⲩ ⲛ̀ⲟⲩⲩϫⲁⲓ: ⲛⲏⲉ̅ⲑ̅ⲩ
ⲛ̀ⲧⲁⲥ ϧⲉⲛ ⲟⲩⲑⲉⲗⲏⲗ ⲉⲩⲉ̀ⲑⲉⲗⲏⲗ.
Ⲙ̀ⲡⲓⲙⲁ ⲉⲧⲉⲙ̀ⲙⲁⲩ ⲉⲓⲉ̀ⲧⲟⲩⲛⲟⲥ
ⲟⲩⲧⲁⲡ ⲛ̀Ⲇⲁ̅ⲇ: ⲁⲓⲥⲟⲃϯ ⲛ̀ⲟⲩϧⲏⲃⲥ
ⲙ̀ⲡⲁⲭ̅ⲣ̅ⲥ. Ⲛⲉϥϫⲁϫⲓ ⲉⲩⲉ̀ϯϩⲱⲧⲟⲩ
ⲛ̀ⲟⲩϣ̀ⲫⲓⲧ: ⲉϥⲉ̀ⲫⲓⲣⲓ ⲇⲉ ⲉ̀ϧ̀ⲣⲏⲓ
ⲉϫⲱϥ ⲛ̀ϫⲉ ⲫⲏⲉ̅ⲑ̅ⲩ ⲛ̀ⲧⲏⲓ. ⲁ̅ⲗ
</p>

