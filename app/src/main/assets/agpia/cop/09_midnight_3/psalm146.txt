<h1><u>
Ⲯⲁⲗⲙⲟⲥ ⲣ̅ⲙ̅ⲋ̅
</u></h1>
<p style="text-align: start">
Ⲥ̀ⲙⲟⲩ ⲉⲠⲟ̅ⲥ̅ ϫⲉ ⲛⲁⲛⲉ
ⲟⲩⲯⲁⲗⲙⲟⲥ: ⲉϥⲉ̀ⲛⲁⲛⲁϥ
ⲙ̀ⲡⲉⲛⲛⲟⲩϯ ⲛ̀ϫⲉ ⲡⲓⲥ̀ⲙⲟⲩ:
ⲡⲉⲧⲕⲱⲧ ⲛ̀Ⲓⲗ̅ⲏ̅ⲙ ⲡⲉ Ⲡⲟ̅ⲥ̅: ⲛⲓϫⲱⲣ
ⲉⲃⲗ ⲡ̀Ⲓⲥ̅ⲗ Ⲡⲟ̅ⲥ̅ ⲛⲁⲑⲟⲩⲱⲧⲟⲩ.
Ⲫⲏⲉⲧⲧⲟⲩϫⲟ ⲛ̀ⲛⲏⲉⲧⲧⲉⲛⲛⲏⲟⲩⲧ
ϧⲉⲛ ⲡⲟⲩϩⲏⲧ: ⲟⲩⲟϩ ⲉϥⲙⲟⲩⲣ
ⲛ̀ⲛⲟⲩⲧⲉⲛⲛⲟ ⲧⲏⲣⲟⲩ. Ⲫⲏⲉⲧϭⲓⲏⲡⲓ
ⲙ̀ⲡ̀ⲁϣⲁⲓ ⲛ̀ⲧⲉ ϩⲁⲛⲥⲓⲟⲩ: ⲟⲩⲟϩ
ⲉϥⲉ̀ϥⲣⲁⲛ ⲉⲣⲱⲟⲩ ⲧⲏⲣⲟⲩ. Ⲟⲩⲛⲓϣϯ
ⲡⲉ Ⲡⲟ̅ⲥ̅ ⲟⲩⲛⲓϣϯ ⲧⲉ ⲧⲉϥϫⲟⲙ:
ⲟⲩⲟϩ ⲙ̀ⲙⲟⲛ ⲏ̀ⲡⲓ ⲧⲟⲓ ⲉⲡⲉϥⲕⲁϯ.
Ⲡⲟ̅ⲥ̅ ⲉⲧϣⲱⲡ ⲛ̀ⲛⲓⲣⲉⲙⲣⲁⲩϣ:
ⲉϥⲉ̀ⲑⲉⲃⲓⲟ ⲛ̀ϩⲁⲛⲣⲉϥⲉⲣⲛⲟⲃⲓ ϣⲁ
ⲉϧ̀ⲣⲏⲓ ⲉⲡ̀ⲕⲁϩⲓ. Ⲁⲣⲓϩⲏⲧⲥ ⲛ̀ϣⲟⲣⲡ
ϩⲁ Ⲡⲟ̅ⲥ̅ ϧⲉⲛ ⲟⲩⲱⲛϩ ⲉⲃⲟⲗ:
ⲁⲣⲓⲯⲁⲗⲓⲛ ⲉⲡⲉⲛⲛⲟⲩϯ ϧⲉⲛ
ⲟⲩⲕⲩⲑⲁⲣⲁ: ⲫⲏⲉⲧϩⲱⲃⲥ ⲛ̀ⲧ̀ⲫⲉ ϧⲉⲛ
ϩⲁⲛϭⲓⲏⲡⲓ: ⲫⲏⲉⲉⲧⲥⲟⲃϯ
ⲛ̀ⲟⲩⲙⲩⲛϩⲱⲟⲩ ⲙ̀ⲡⲓⲕⲁϩⲓ.
Ⲫⲏⲉⲧⲑ̀ⲣⲟ ⲛ̀ⲟⲩⲥⲓⲙ ⲣⲱⲧ ϩⲓϫⲉⲛ
ⲛⲓⲧⲱⲟⲩ: ⲛⲉⲙ ⲟⲩⲭⲗⲟⲏ
ⲉⲩⲙⲉⲧⲃⲱⲕ ⲛ̀ⲧⲉ ⲛⲓⲣⲱⲙⲓ. Ⲟⲩⲟϩ
ⲉϥϯ ⲛ̀ϯϧ̀ⲣⲉ ⲛ̀ⲛⲓⲧⲉⲃⲛⲱⲟⲩⲓ̀ ⲛⲱⲟⲩ
ⲛⲉⲙ ⲛⲓⲙⲁⲥ ⲛ̀ⲧⲉ ⲛⲓⲁⲃⲱⲕ
ⲛϣⲉⲧⲱϣ ⲉϩ̀ⲣⲏⲓ ⲟⲩⲃⲏϥ.
Ⲛⲁϥⲛⲁⲟⲩⲱϣ ⲁⲛ ϧⲉⲛ ⲑ̀ⲙⲉⲧϫⲱⲣⲓ
ⲛ̀ⲧⲉ ⲡⲓϩ̀ⲑⲟ: ⲟⲩⲇⲉ ϥ̀ⲛⲁϯⲙⲁϯ ⲁⲛ
ϧⲉⲛ ⲛⲉⲛⲥⲏⲃⲓ ⲛ̀ⲣⲁⲧϥ ⲙ̀ⲡⲓⲣⲱⲙⲓ.
Ϥ̀ⲛⲁⲙϯⲙⲁϯ ⲛ̀ϫⲉ Ⲡⲟ̅ⲥ̅ ϧⲉⲛ
ⲛⲏⲉⲧⲉⲣϩⲟϯ ϧⲁⲧⲉϥϩⲏ ⲛⲉⲙ
ⲛⲏⲉⲧⲉⲣϩⲉⲗⲡⲓⲥ ⲉⲡⲉϥⲛⲁⲓ. ⲁ̅ⲗ
</p>

