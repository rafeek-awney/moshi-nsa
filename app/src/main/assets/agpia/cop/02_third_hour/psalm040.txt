<h1><u>
Ⲯⲁⲗⲙⲟⲥ ⲙ̅
</u></h1>
<p style="text-align: start">
Ⲱⲟⲩⲛⲓⲁⲧϥ ⲙ̀ⲫⲏⲉⲑⲛⲁⲕⲁϯ ⲉϫⲉⲛ
ⲟⲩϩⲏⲕⲓ ⲛⲉⲙ ⲟⲩϫⲱⲃ: ϧⲉⲛ ⲡⲓⲉ̀ϩⲟⲟⲩ
ⲉⲧϩⲱⲟⲩ ⲉϥⲉ̀ⲛⲁϩⲙⲉϥ ⲛ̀ϫⲉ Ⲡⲟ̅ⲥ̅. Ⲡⲟ̅ⲥ̅
ⲉϥⲉ̀ⲁⲣⲉϩ ⲉⲣⲟϥ ⲉϥⲉ̀ⲧⲁⲛϧⲟϥ ⲟⲩⲟϩ
ⲉϥⲉ̀ⲁⲓϥ ⲛ̀ⲛⲁⲓⲁⲧϥ ϩⲓϫⲉⲛ ⲡ̀ⲕⲁϩⲓ: ⲟⲩⲟϩ
ⲛ̀ⲛⲉϥⲧⲏⲓϥ ⲉ̀ϧ̀ⲣⲏⲓ ⲉⲛⲉⲛϫⲓϫ
ⲛ̀ⲛⲉϥϫⲁϫⲓ. Ⲉϥⲉ̀ⲉⲣⲃⲟⲏⲑⲓⲛ ⲉⲣⲟϥ ⲛ̀ϫⲉ
Ⲡⲟ̅ⲥ̅ ϩⲓϫⲉⲛ ⲡ̀ϭⲗⲟϫ ⲛ̀ⲧⲉ ⲡⲉϥⲙ̀ⲕⲁϩ
ⲛ̀ϩⲏⲧ: ⲡⲉϥⲙⲁⲛⲉⲛⲕⲟⲧ ⲧⲏⲣϥ
ⲁⲕⲧⲁⲥⲑⲟϥ ϧⲉⲛ ⲧⲉϥⲁⲓⲃⲓ. Ⲁⲛⲟⲕ
ⲁⲓϫⲟⲥ ϫⲉ Ⲡⲟ̅ⲥ̅ ⲛⲁⲓ ⲛⲏⲓ: ⲙⲁⲧⲟⲩϫⲟ
ⲛ̀ⲧⲁⲯⲩⲭⲏ ϫⲉ ⲁⲓⲉⲣⲛⲟⲃⲓ ⲉⲣⲟⲕ.
Ⲛⲁϫⲁϫⲓ ⲁⲩϫⲱ ⲛ̀ϩⲁⲛⲡⲉⲧϩⲱⲟⲩ ⲛⲏⲓ
ϫⲉ ⲁϥⲛⲁⲙⲟⲩ ⲛ̀ⲑ̀ⲛⲁⲩ ⲛ̀ⲧⲉϥⲧⲁⲕⲟ ⲛ̀ϫⲉ
ⲡⲉϥⲣⲁⲛ.
Ⲛⲁϥⲛⲏⲟⲩ ⲉϧⲟⲩⲛ ⲡⲉ ⲉⲛⲁⲩ ⲛⲁϥⲥⲁϫⲓ
ⲛ̀ⲟⲩⲙⲉⲧⲉⲫⲗⲏⲟⲩ: ⲟⲩⲟϩ ⲡⲉϥϩⲏⲧ
ⲁϥⲑⲱⲟⲩϯ ⲛⲁϥ ⲛ̀ⲟⲩⲁⲛⲟⲙⲓⲁ.
Ⲛⲁϥⲛⲏⲟⲩ ⲥⲁⲃⲟⲗ ⲛⲁⲥⲁϫⲓ ⲛ̀ⲥⲱⲓ
ⲉⲩⲥⲟⲡ: ⲁⲩⲭⲁⲥⲕⲉⲥ ϧⲁⲣⲟⲓ ⲧⲏⲣⲟⲩ
ⲛ̀ϫⲱ ⲛⲁϫⲁϫⲓ: ⲁⲩⲥⲟϭⲛⲓ ϧⲁⲣⲟⲓ
ⲛ̀ⲁϩⲛⲡⲉⲧϩⲱⲟⲩ: ⲟⲩⲟϩ ⲟⲩⲥⲁϫⲓ
ⲙ̀ⲡⲁⲣⲁⲛⲟⲙⲟⲥ ⲡⲉⲧⲁⲩⲥⲉⲙⲛⲏⲧϥ
ϧⲁⲣⲟⲓ: ⲙⲏ ⲫⲏⲉⲧⲉⲛⲕⲟⲧ ⲁⲛ
ϥ̀ⲛⲁⲧⲱⲛϥ ⲁⲛ ϫⲉ. Ⲕⲉ ⲅⲁⲣ ⲫ̀ⲣⲱⲙⲓ
ⲛ̀ⲧⲉ ⲧⲁϩⲓⲣⲏⲛⲏ ⲫⲏⲉⲧⲁⲓⲉⲣϩⲉⲗⲡⲓⲥ
ⲉⲣⲟϥ: ⲫⲏⲉⲑⲟⲩⲱⲙⲙ̀ⲡⲁⲱⲓⲕ
ⲁϥⲧⲱⲟⲩⲛ ⲙ̀ⲡⲉϥⲑⲓⲃⲥ ⲉ̀ϩ̀ⲣⲏⲓ ⲉϫⲱⲓ. ̀
Ⲛⲑⲟⲕ ⲇⲉ Ⲡⲟ̅ⲥ̅ ⲛⲁⲓ ⲛⲏⲓ ⲟⲩⲟϩ
ⲙⲁⲧⲟⲩⲛⲟⲥⲧ ⲟⲩⲟϩ ⲉⲓⲉ̀ϯ ⲛⲱⲟⲩ
ⲛ̀ⲧⲟⲩϣⲉⲃⲓⲱ. Ⲛ̀ϧ̀ⲣⲏⲓ ϧⲉⲛ ⲫⲁⲓ ⲁⲓⲉⲙⲓ
ϫⲉ ⲁⲕⲟⲩⲁϣⲧ: ϫⲉ ⲛ̀ⲛⲉϥⲣⲁϣⲓ ⲙ̀ⲙⲟϥ
ⲉ̀ϩ̀ⲣⲏⲓ ⲉϫⲱⲓ ⲛ̀ϫⲉ ⲡⲁϫⲁϫⲓ. Ⲁⲛⲟⲕ ⲇⲉ
ⲉⲑⲃⲉ ⲧⲁⲙⲉⲧⲁⲧⲕⲁⲕⲓⲁ ⲁⲕϣⲟⲡⲧ
ⲉⲣⲟⲕ: ⲟⲩⲟϩ ⲁⲕⲧⲁϫⲣⲟⲓ ⲙ̀ⲡⲉⲕⲙ̀ⲑⲟ
ⲥⲁⲃⲟⲗ ϣⲁ ⲉⲛⲉϩ. Ϥ̀ⲥⲙⲁⲣⲱⲟⲩⲧ ⲛ̀ϫⲉ
Ⲡⲟ̅ⲥ̅ Ⲫϯ ⲙ̀ⲡⲒⲥ̅ⲗ ⲓⲥϫⲉⲛ ⲡ̀ⲉⲛⲉϩ ϣⲁ
ⲉⲛⲉϩ ⲉⲥⲉ̀ϣⲱⲡⲓ ⲉⲥⲉ̀ϣⲱⲡⲓ. ⲁ̅ⲗ
</p>
