<h1><u>
Ⲯⲁⲗⲙⲟⲥ ⲗ̅ⲅ
</u></h1>
<p style="text-align: start">
Ϯⲛⲁⲥ̀ⲙⲟⲩ ⲉⲠⲟ̅ⲥ̅ ⲛ̀ⲥⲏⲟⲩ ⲛⲓⲃⲉⲛ:
ⲛ̀ⲥⲏⲟⲩ ⲛⲓⲃⲉⲛ ⲁⲣⲉ ⲡⲉϥⲥ̀ⲙⲟⲩ ⲛⲁϣⲱⲡⲓ
ϧⲉⲛ ⲣⲱⲓ. Ⲉⲥⲉ̀ϣⲟⲩϣⲟⲩ ⲙ̀ⲙⲟⲥ ϧⲉⲛ
Ⲡⲟ̅ⲥ̅ ⲛ̀ϫⲉ ⲧⲁⲯⲩⲭⲏ: ⲙⲁⲣⲟⲩⲥⲱⲧⲉⲙ
ⲛ̀ϫⲉ ⲛⲓⲣⲉⲙⲣⲁⲩϣ ⲟⲩⲟϩ ⲛ̀ⲧⲟⲩⲟⲩⲛⲟϥ.
Ⲙⲁ ⲟⲩⲙⲉⲧⲛⲓϣϯ ⲙ̀Ⲡⲟ̅ⲥ̅ ⲛⲉⲙⲏⲓ: ⲟⲩⲟϩ
ⲙⲁⲣⲉⲛϭⲓⲥⲓ ⲙ̀ⲡⲉϥⲣⲁⲛ ϩⲓ ⲟⲩⲥⲟⲡ:
ⲁⲓⲕⲱϯ ⲛ̀ⲥⲁ Ⲡⲟ̅ⲥ̅ ⲁϥⲥⲱⲧⲉⲙ ⲉⲣⲟⲓ:
ⲟⲩⲟϩ ⲁϥⲛⲁϩⲙⲉⲧ ⲉⲃⲟⲗϧⲉⲛ
ⲛⲁⲙⲁⲛϣⲱⲡⲓ ⲧⲏⲣⲟⲩ. Ⲁⲙⲱⲓⲛⲓ
ϩⲁⲣⲟϥ ⲛ̀ⲧⲁⲣⲉⲧⲉⲛⲉⲣⲟⲩⲟⲩⲱⲓⲛⲓ: ⲟⲩⲟϩ
ⲛ̀ⲛⲟⲩϭⲓϣⲓⲡⲓ ⲛ̀ϫⲉ ⲛⲉⲧⲉⲛϩⲟ. Ⲫⲁⲓ
ⲡⲓϩⲏⲕⲓ ⲉⲧⲁϥⲱϣ ⲉⲃⲟⲗ ⲟⲩⲟϩ ⲁⲠⲟ̅ⲥ̅
ⲥⲱⲧⲉⲙ ⲉⲣⲟϥ: ⲟⲩⲟϩ ⲁϥⲛⲁϩⲙⲉϥ
ⲉⲃⲟⲗϧⲉⲛ ⲛⲉϥϩⲟϫϩⲉϫ ⲧⲏⲣⲟⲩ.
Ⲡ̀ⲁⲅⲅⲉⲗⲟⲥ ⲙ̀Ⲡⲟ̅ⲥ̅ ϩⲓⲕⲱⲧ ⲙ̀ⲡ̀ⲕⲱϯ
ⲛ̀ⲟⲩⲟⲛ ⲛⲓⲃⲉⲛ ⲉⲧⲉⲣϩⲟϯ ϧⲁⲧⲉϥϩⲏ
ⲟⲩⲟϩ ϥ̀ⲛⲁⲛⲁϩⲙⲟⲩ. Ϫⲉⲙϯⲡⲓ ⲟⲩⲟϩ
ⲁⲛⲁⲩ ϫⲉ ⲟⲩϩⲉⲗϫⲉ ⲡⲉ Ⲡⲟ̅ⲥ̅:
ⲱⲟⲩⲛⲓⲁⲧϥ ⲙ̀ⲡⲓⲣⲱⲙⲓ ⲉⲧⲉⲣϩⲉⲗⲡⲓⲥ
ⲉⲣⲟϥ.
Ⲁⲣⲓϩⲟϯ ϧⲁⲧϩⲏ ⲙ̀Ⲡⲟ̅ⲥ̅ ⲛⲏⲉ̅ⲑ̅ⲩ
ⲧⲏⲣⲟⲩ ⲛ̀ⲧⲁϥ ϫⲉ ⲛ̀ⲛⲟⲩⲉⲣϧⲁⲉ ⲛ̀ϩ̀ⲗⲓ
ⲛ̀ϫⲉ ⲛⲏⲉⲧⲉⲣϩⲟϯ ϧⲁⲧⲉϥϩⲏ.
Ⲛⲓⲣⲁⲙⲁⲟⲓ ⲁⲩⲉⲣϩⲏⲕⲓ ⲟⲩⲟϩ ⲁⲩϩ̀ⲕⲟ:
ⲛⲏ ⲇⲉ ⲉⲧⲕⲱϯ ⲛ̀ⲥⲁ Ⲡⲟ̅ⲥ̅ ⲛ̀ⲛⲟⲩⲉⲣϧⲁⲉ
ⲛ̀ⲁ̀ⲅⲁⲑⲟⲛ ⲛⲓⲃⲉⲛ. Ⲁⲙⲱⲓⲛⲓ ⲛⲁϣⲏⲣⲓ
ⲥⲱⲧⲉⲙ ⲉⲣⲟⲓ ⲛ̀ⲧⲁϯⲥ̀ⲃⲱ ⲛⲱⲧⲉⲛ
ⲉϯϩⲟϯ ⲛ̀ⲧⲉ Ⲡⲟ̅ⲥ̅. Ⲛⲓⲙ ⲡⲉ ⲡⲓⲣⲱⲙⲓ
ⲉⲑⲟⲩⲱϣ ⲉⲱⲛϧ: ⲟⲩⲟϩ ⲉϥⲙⲉⲩⲓ ⲉⲛⲁⲩ
ⲉϩⲁⲛⲉϩⲟⲟⲩ ⲉⲛⲁⲛⲉⲩ. Ⲙⲁⲧⲁⲗϭⲟ
ⲙ̀ⲡⲉⲕⲗⲁⲥ ⲉⲃⲟⲗϩⲁ ⲡⲓⲡⲉⲧϩⲱⲟⲩ:
ⲟⲩⲟϩ ⲛⲉⲕⲥ̀ⲫⲟⲧⲟⲩ ⲉ̀ϣ̀ⲧⲉⲙⲥⲁϫⲓ
ⲛ̀ⲟⲩⲭ̀ⲣⲟϥ. Ⲣⲓⲕⲓ ⲥⲁⲃⲟⲗ ⲙ̀ⲡⲓⲡⲉⲧϩⲱⲟⲩ
ⲟⲩⲟϩ ⲁⲣⲓⲟⲩⲓ̀ ⲙ̀ⲡⲓⲡⲉⲑⲛⲁⲛⲉϥ: ⲕⲱϯ
ⲛ̀ⲥⲁ ⲟⲩϩⲓⲣⲏⲛⲏ ⲟⲩⲟϩ ϭⲟϫⲓ ⲛ̀ⲥⲱⲥ. Ϫⲉ
ⲛⲉⲛⲃⲁⲗ ⲙ̀Ⲡⲟ̅ⲥ̅ ⲉϫⲉⲛ ⲛⲓⲑ̀ⲙⲏⲓ: ⲟⲩⲟϩ
ⲛⲉϥⲙⲁϣϫ ⲥⲉⲣⲁⲕⲓ ⲛ̀ⲥⲁ ⲡⲟⲩⲧⲱⲃϩ.
Ⲡ̀ϩⲟ ⲇⲉ ⲙ̀Ⲡⲟ̅ⲥ̅ ⲉϫⲉⲛ ⲛⲓⲉⲧⲓⲣⲓ
ⲙ̀ⲡⲓⲡⲉⲧϩⲱⲟⲩ ⲉⲑⲣⲉϥϥⲱϯ ⲙ̀ⲡⲟⲩⲙⲉⲩⲓ
ⲉⲃⲟⲗ ϩⲓϫⲉⲛ ⲡ̀ⲕⲁϩⲓ. Ⲁⲛⲓⲑ̀ⲙⲏⲓ ⲱϣ
ⲉⲃⲟⲗ ⲟⲩⲟϩ ⲁ Ⲡⲟ̅ⲥ̅ ⲥⲱⲧⲉⲙ ⲉⲣⲱⲟⲩ:
ⲟⲩϩ ⲁϥⲛⲁϩⲙⲟⲩ ⲉⲃⲟⲗϧⲉⲛ
ⲛⲟⲩϩⲟϫϩⲉϫ ⲧⲏⲣⲟⲩ.
Ϥ̀ϧⲉⲛⲧ ⲛ̀ϫⲉ Ⲡⲟ̅ⲥ̅ ⲉⲛⲏⲉⲧⲧⲉⲛⲛⲏⲟⲩⲧ
ϧⲉⲛ ⲡⲟⲩϩⲏⲧ: ⲟⲩⲟϩ ⲛⲏⲉⲧⲑⲉⲃⲏⲟⲩⲧ
ϧⲉⲛ ⲟⲩⲡ̅ⲛ̅ⲁ ϥ̀ⲛⲁⲛⲁϩⲙⲟⲩ. Ⲛⲁϣⲱⲟⲩ
ⲛⲓⲑ̀ⲗⲩⲯⲓⲥ ⲛ̀ⲧⲉ ⲛⲓⲑ̀ⲙⲏⲓ: ⲟⲩⲟϩ
ϥ̀ⲛⲁⲛⲁϩⲙⲟⲩ ⲛ̀ϫⲉ Ⲡⲟ̅ⲥ̅ ⲉⲃⲟⲗ
ⲛ̀ϧⲏⲧⲟⲩ ⲧⲏⲣⲟⲩ. Ⲡⲟ̅ⲥ̅ ⲛⲁⲁⲣⲉϩ
ⲉⲛⲟⲩⲕⲁⲥ ⲧⲏⲣⲟⲩ: ⲟⲩⲁⲓ ⲉⲃⲟⲗ ⲛ̀ϧⲏⲧⲟⲩ
ⲧⲏⲣⲟⲩ ⲛ̀ⲛⲉϥⲗⲟϥⲗⲉϥ. Ⲫ̀ⲙⲟⲩ ⲛ̀ⲧⲉ
ⲛⲓⲣⲉϥⲉⲣⲛⲟⲃⲓ ϥ̀ϩⲱⲟⲩ: ⲛⲏ ⲇⲉ
ⲉⲑⲙⲟⲥϯ ⲙ̀ⲡⲓⲑ̀ⲙⲏⲓ ⲥⲉⲛⲁⲟⲩⲱⲙ
ⲛ̀ϩ̀ⲑⲏⲟⲩ: Ⲡⲟ̅ⲥ̅ ⲛⲁⲥⲱϯ ⲛ̀ⲧ̀ⲯⲩⲭⲏ ⲛ̀ⲧⲉ
ⲛⲉϥⲉ̀ⲃⲓⲁⲓⲕ: ⲟⲩⲟϩ ⲛ̀ⲛⲟⲩⲟⲩⲱⲙ
ⲛ̀ϩ̀ⲑⲏⲟⲩ ⲛ̀ϫⲉ ⲟⲩⲟⲛ ⲛⲓⲃⲉⲛ ⲉⲧⲉϩ̀ⲑⲏⲟⲩ
ⲭⲁ ⲉⲣⲟϥ. ⲁ̅ⲗ̅
</p>
