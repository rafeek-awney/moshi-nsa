<h1><u>
القطع
</u></h1>

<ul><li>
<p style="text-align: start">
 Ⲡⲉⲕⲡ̅ⲛ̅ⲁ ⲉ̅ⲑ̅ⲩ Ⲡⲟ̅ⲥ̅ ⲫⲏⲉⲧⲁⲕⲟⲩⲟⲣⲡϥ
ⲉϫⲉⲛ ⲛⲉⲕⲁⲅⲓⲟⲥ ⲙ̀ⲙⲁⲑⲏⲧⲏⲥ ⲟⲩⲟϩ
ⲛ̀ⲁ̀ⲡⲟⲥⲧⲟⲗⲟⲥ ⲉⲧⲧⲁⲓⲟⲩⲧ ϧⲉⲛ ϯⲁϫⲡ
ⲅϯ ⲫⲁⲓ ⲙ̀ⲡⲉⲣⲟⲗϥ ⲉⲃⲟⲗϩⲁⲣⲟⲛ ⲱ
ⲡⲓⲁⲅⲁⲑⲟⲥ ⲁⲗⲗⲁ ⲁⲣⲓⲧϥ ⲙ̀ⲃⲉⲣⲓ ϧⲉⲛ
ⲛⲏⲉⲧⲥⲁϧⲟⲩⲛ ⲙ̀ⲙⲟⲩ. Ⲟⲩϩⲏⲧ ⲉϥⲟⲩⲁⲃ
ⲉⲕⲉ̀ⲥⲟⲛⲧϥ ⲛ̀ϧⲏⲧ Ⲫϯ ⲟⲩⲡ̅ⲛ̅ⲁ
ⲉϥⲥⲟⲩⲧⲱⲛ ⲁⲣⲓⲧϥ ⲙ̀ⲃⲉⲣⲓ ϧⲉⲛ
ⲛⲏⲉⲧⲥⲁϧⲟⲩⲛ ⲙ̀ⲙⲟⲓ: ⲙ̀ⲡⲉⲣⲃⲉⲣⲃⲱⲣⲧ
ⲉⲃⲟⲗϩⲁ ⲡⲉⲕϩⲟ ⲟⲩⲟϩ ⲡⲉⲕⲡ̅ⲛ̅ⲁ ⲉ̅ⲑ̅ⲩ
ⲙ̀ⲡⲉⲣⲟⲗϥ ⲉⲃⲟⲗϩⲁⲣⲟⲓ.
<br><i>(Ⲇⲟⲝⲁ ⲡⲁⲧⲣⲓ ⲕⲉ ⲩⲓⲱ ⲕⲁⲓ ⲁⲅⲓⲟ ⲡ̀ⲛⲉⲩⲙⲁⲧⲓ).</i>
</p></li><li>
<p style="text-align: start">
 Ⲡⲟ̅ⲥ̅ ⲫⲏⲉⲧⲁⲕⲟⲩⲱⲣⲡ ⲙ̀ⲡⲉⲡ̅ⲛ̅ⲁ ⲉ̅ⲑ̅ⲩ
ⲉϫⲉⲛ ⲛϣⲉⲧⲉⲛⲟⲩⲕ ⲛ̀ⲁⲅⲓⲟⲥ
ⲙ̀ⲙⲁⲑⲏⲧⲏⲥ ⲟⲩⲟϩ ⲛ̀ⲁⲡⲟⲥⲧⲟⲗⲟⲥ
ⲉⲧⲧⲁⲏⲟⲩⲧ ϧⲉⲛ ϯⲁϫⲡ ⲅ̅ϯ. Ⲫⲁⲓ
ⲙ̀ⲡⲉⲣⲟⲗϥ ⲉⲃⲟⲗ ϩⲁⲣⲟⲛ ⲱ ⲡⲓⲁⲅⲁⲑⲟⲥ
ⲁⲗⲗⲁ ⲧⲉⲛϯϩⲟ ⲉⲣⲟⲕ ⲉⲑⲣⲉⲕⲁⲓϥ
ⲙ̀ⲃⲉⲣⲓ ϧⲉⲛ ⲛⲏⲉⲧⲥⲁϧⲟⲩⲛ ⲙ̀ⲙⲟⲛ. Ⲱ
ⲡⲉⲛⲟ̅ⲥ̅ Ⲓⲏ̅ⲥ Ⲡⲭ̅ⲥ ⲡ̀ϣⲏⲣⲓ ⲙ̀Ⲫϯ
ⲡⲓⲗⲟⲅⲟⲥ ⲟⲩⲡ̅ⲛ̅ⲁ ⲙ̀ⲡ̀ⲣⲟⲫⲏⲧⲏⲕⲟⲛ
ⲟⲩⲟϩ ⲛ̀ⲥⲉⲙⲛⲟⲛ ⲟⲩⲡ̅ⲛ̅ⲁ ⲛ̀ⲁⲅⲓⲟⲥⲩⲛⲏ
ⲛⲉⲙ ⲟⲩⲇⲓⲕⲟⲥⲩⲛⲏ ⲟⲩⲟϩ
ⲛ̀ϩⲏⲅⲉⲙⲱⲛⲓⲕⲟⲛ ⲫⲏⲉⲧⲉ ⲟⲩⲟⲛ ϣ̀ϫⲟⲙ
ⲙ̀ⲙⲟϥ ⲉϫⲉⲛ ϩⲱⲃ ⲛⲓⲃⲉⲛ. Ϫⲉ ⲛ̀ⲑⲟⲕ
ⲡⲉ ⲉⲧⲉⲣⲟⲩⲱⲓⲛⲓ ⲉⲛⲉⲛⲯⲩⲭⲏ
ⲫⲏⲉⲧⲉⲣⲟⲩⲱⲓⲛⲓ ⲉⲣⲱⲙⲓ ⲛⲓⲃⲉⲛ ⲉⲑⲛⲏⲟⲩ
ⲉⲡⲓⲕⲟⲥⲙⲟⲥ ⲛⲁⲓ ⲛⲁⲛ.
<br><i>(ⲕⲁⲓ ⲛⲩⲛ ⲕⲁⲓ ⲁⲉⲓ ⲕⲁⲉ ⲉⲓⲥ ⲧⲟⲩⲥ ⲉ̀ⲱⲛⲁⲥ ⲧⲱⲛ ⲉ̀ⲱⲛⲱⲛ, ⲁⲙⲏⲛ).</i>
</p></li><li>
<p style="text-align: start">
 Ⲱ ϯⲙⲁⲥⲛⲟⲩϯ ⲛ̀ⲑⲟ ⲧⲉ ϯⲃⲱ ⲛ̀ⲁⲗⲟⲗⲓ
ⲛ̀ⲧⲁ ⲫ̀ⲙⲏⲓ ⲑⲏⲉⲧⲁⲥϥⲁⲓ ϧⲁ ⲡⲓⲥ̀ⲙⲁϩ
ⲛ̀ⲧⲉ ⲡ̀ⲱⲛϧ ⲛ̀ⲑ ⲧⲉ ⲧⲉⲛϯϩⲟ ⲉⲣⲟ ⲱ
ⲑⲏⲉⲑⲙⲉϩ ⲛ̀ϩ̀ⲙⲟⲧ ⲛⲉⲙ
ⲛⲓⲁⲡⲟⲥⲧⲟⲗⲟⲥ ⲉⲑⲃⲉ ⲫ̀ⲛϩⲉⲙ ⲛ̀ⲧⲉ
ⲛⲉⲛⲯⲩⲭⲏ ϥ̀ⲥ̀ⲙⲁⲣⲱⲟⲩⲧ ⲛ̀ϫⲉ Ⲡⲟ̅ⲥ̅
ⲡⲉⲛⲛⲟⲩϯ: ϥ̀ⲥ̀ⲙⲁⲣⲱⲟⲩⲧ ⲛ̀ϫⲉ Ⲡⲟ̅ⲥ̅
ⲙ̀ⲙⲏⲛⲓ ⲟⲩⲟϩ ⲉϥⲉ̀ⲥⲉⲃⲧⲉ ⲡⲉⲛⲙⲱⲓⲧ
ⲛⲁⲛ ⲛ̀ϫⲉ Ⲫϯ ⲛ̀ⲧⲉ ⲡⲉⲛⲟⲩⲁϫⲓ.
<br><i>(ⲕⲁⲓ ⲛⲩⲛ ⲕⲁⲓ ⲁⲉⲓ ⲕⲁⲉ ⲉⲓⲥ ⲧⲟⲩⲥ ⲉ̀ⲱⲛⲁⲥ ⲧⲱⲛ ⲉ̀ⲱⲛⲱⲛ, ⲁⲙⲏⲛ).</i>
</p></li><li>
<p style="text-align: start">
 Ⲱ ⲡⲓⲟⲩⲣⲟ ⲛ̀ⲉ̀ⲡⲟⲩⲣⲁⲛⲓⲟⲛ ⲟⲩⲟϩ
ⲙ̀ⲡⲁⲣⲁⲕⲗⲏⲧⲟⲛ ⲡⲓⲡ̅ⲛ̅ⲁ ⲛ̀ⲧⲉ
ϯⲙⲉⲑⲙⲏⲓ ⲫⲏⲉⲧϣⲟⲡ ϧⲉⲛ ⲙⲁⲓ ⲛⲓⲃⲉⲛ
ⲟⲩⲟϩ ⲉⲑⲙⲟϩ ⲙ̀ⲡⲓⲡ̀ⲧⲏⲣϥ ⲡⲓⲑⲩⲥⲁⲩⲣⲟⲥ
ⲛ̀ⲧⲉ ⲛⲓⲁⲅⲁⲑⲟⲛ ⲟⲩⲟϩ ⲫ̀ⲣⲉϥϯ
ⲙ̀ⲡ̀ⲱⲛϧ. Ⲁⲣⲓⲕⲁⲧⲁⲝⲓⲟⲛ ⲁⲙⲟⲩ ϣⲱⲡⲓ
ⲛ̀ϧⲏⲧⲉⲛ ⲟⲩⲟϩ ⲙⲁⲧⲟⲩⲃⲟⲛ ⲉⲃⲟⲗϩⲁ
ⲑⲱⲗⲉⲃ ⲛⲓⲃⲉⲛ ⲱ ⲡⲓⲁⲅⲁⲑⲟⲥ ⲟⲩⲟϩ
ⲉⲕⲉ̀ⲛⲟϩⲉⲙ ⲛ̀ⲛⲏⲉⲧⲉⲛⲟⲩⲛ ⲙ̀ⲯⲩⲭⲏ.
<br><i>(Ⲇⲟⲝⲁ ⲡⲁⲧⲣⲓ ⲕⲉ ⲩⲓⲱ ⲕⲁⲓ ⲁⲅⲓⲟ ⲡ̀ⲛⲉⲩⲙⲁⲧⲓ).</i>
</p></li><li>
<p style="text-align: start">
 Ⲙ̀ⲫ̀ⲣⲏϯ ⲉⲧⲁⲕϣⲱⲡⲓ ⲛⲉⲙ
ⲛⲉⲕⲙⲁⲑⲏⲧⲏⲥ ⲱ ⲡⲓⲥ̅ⲱ̅ⲣ ⲟⲩⲟϩ
ⲁⲕϯⲛⲱⲟⲩ ⲛ̀ϯϩⲓⲣⲏⲛⲏ ⲁⲙⲟⲩ ⲟⲛ
ⲉⲕⲉ̀ϣⲱⲡⲓ ⲛⲉⲙⲁⲛ ⲟⲩⲟϩ ⲉⲕⲉ̀ⲧⲟⲩϫⲟⲛ
ⲟⲩⲟϩ ⲉⲕⲉ̀ⲛϩⲉⲙ ⲛ̀ⲛⲏⲉⲧⲉⲛⲟⲩⲛ
ⲙ̀ⲯⲩⲭⲏ.
<br><i>(ⲕⲁⲓ ⲛⲩⲛ ⲕⲁⲓ ⲁⲉⲓ ⲕⲁⲉ ⲉⲓⲥ ⲧⲟⲩⲥ ⲉ̀ⲱⲛⲁⲥ ⲧⲱⲛ ⲉ̀ⲱⲛⲱⲛ, ⲁⲙⲏⲛ).</i>
</p></li><li>
<p style="text-align: start">
 Ⲉϣⲱⲡ ⲁⲛϣⲁⲛ ⲟϩⲓ ⲉⲣⲁⲧⲉⲛ ϧⲉⲛ
ⲡⲉⲕⲉⲣⲫⲉⲓ ⲉ̅ⲑ̅ⲩ ⲧⲉⲛⲱⲡ ⲙ̀ⲙⲟⲛ ⲙ̀ⲫ̀ⲣⲏϯ
ⲛ̀ⲛⲏⲉⲧⲟϩⲓ ⲉⲣⲁⲧⲟⲩ ϧⲉⲛ ⲧ̀ⲫⲉ ⲱ
ϯⲑⲟⲉⲧⲟⲕⲟⲥ ⲛ̀ⲑⲟ ⲧⲉ ϯⲡⲩⲗⲏⲗ ⲛ̀ⲧⲉ
ⲧ̀ⲫⲉ ⲁⲟⲩⲱⲛ ⲛⲁⲛ ⲙ̀ⲫ̀ⲣⲟ ⲛ̀ⲧⲉ ⲡⲓⲛⲁⲓ.
<br><i>(ⲕⲁⲓ ⲛⲩⲛ ⲕⲁⲓ ⲁⲉⲓ ⲕⲁⲉ ⲉⲓⲥ ⲧⲟⲩⲥ ⲉ̀ⲱⲛⲁⲥ ⲧⲱⲛ ⲉ̀ⲱⲛⲱⲛ, ⲁⲙⲏⲛ).</i>
</p></li></ul>
