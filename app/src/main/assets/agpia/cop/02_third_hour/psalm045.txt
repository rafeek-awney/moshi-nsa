<h1><u>
Ⲯⲁⲗⲙⲟⲥ ⲙ̅ⲉ̅
</u></h1>
<p style="text-align: start">
Ⲡⲉⲛⲛⲟⲩϯ ⲡⲉ ⲡⲉⲛⲙⲁⲙⲫⲱⲧ ⲛⲉⲙ
ⲧⲉⲛϫⲟⲙ: ⲡⲉⲛⲃⲟⲏⲑⲟⲥ ⲡⲉ ϧⲉⲛ
ⲛⲉⲛⲑ̀ⲗⲩⲯⲓⲥ ⲉⲧⲁⲩϫⲉⲙⲧⲉⲛ ⲉⲙⲁϣⲱ.
Ⲉⲑⲃⲉ ⲫⲁⲓ ⲛ̀ⲛⲉⲛⲉⲣϩⲟϯ
ⲁϥϣⲁⲛϣ̀ⲑⲟⲣⲧⲉⲣ ⲛ̀ϫⲉ ⲡ̀ⲕⲁϩⲓ: ⲟⲩⲟⲅ
ⲟⲩⲱⲧⲉⲃ ⲛ̀ϫⲉ ⲛⲓⲧⲱⲟⲩ ϧⲉⲛ ⲡⲓϩⲏⲧ
ⲛ̀ⲧⲉ ⲛⲓⲁⲙⲁⲓⲟⲩ. Ⲁⲩⲱϣ ⲟⲩⲟϩ
ⲁⲩϣ̀ⲑⲟⲣⲧⲉⲣ ⲛ̀ϫⲉ ⲡⲓⲙⲱⲟⲩ:
ⲁⲩϣ̀ⲑⲟⲣⲧⲉⲣ ⲛ̀ϫⲉ ⲛⲓⲧⲱⲟⲩ ϧⲉⲛ
ⲡⲉϥⲁⲙⲁϩⲓ. Ⲛⲓⲟⲩⲟⲓ ⲛ̀ⲧⲉ ⲫ̀ⲓⲁⲣⲟ ⲥⲉⲑ̀ⲣⲉ
ⲛ̀ⲑ̀ⲃⲁⲕⲓ ⲙ̀Ⲫϯ ⲟⲩⲛⲟϥ. Ⲁϥⲧⲟⲩⲃⲟ
ⲙ̀ⲡⲉϥⲙⲁⲛϣⲱⲡⲓ ⲛ̀ϫⲉ ⲫⲏⲉⲧϭⲟⲥⲓ:
ⲟⲩⲟϩ Ⲫϯ ⲛ̀ⲛⲉϥⲕⲓⲙ ϧⲉⲛ ⲧⲉⲥⲭⲙⲏϯ:
ⲉϥⲉ̀ⲉⲣⲃⲟⲏⲑⲓⲛ ⲉⲡⲉⲥϩⲟ ⲛ̀ϫⲉ Ⲫϯ.
Ⲁⲩϣ̀ⲑⲟⲣⲧⲉⲣ ⲛ̀ϫⲉ ϩⲁⲛⲉⲑⲛⲟⲥ: ⲁⲩⲣⲓⲕⲓ
ⲛ̀ϫⲉ ϩⲁⲛⲙⲉⲧⲟⲩⲣⲱⲟⲩ: ⲁϥϯ
ⲛ̀ⲧⲉϥⲥ̀ⲙⲏ ⲁϥⲕⲓⲙ ⲛ̀ϫⲉ ⲡ̀ⲕⲁϩⲓ. Ⲡⲟ̅ⲥ̅
Ⲫϯ ⲛ̀ⲧⲉ ⲛⲓϫⲟⲙ ⲁϥⲭⲏ ⲛⲉⲙⲁⲛ:
ⲡⲉⲛⲣⲉϥϣⲟⲡⲧⲉⲛ ⲉⲣⲟϥ ⲡⲉ Ⲫϯ
ⲛ̀Ⲓⲁⲕⲱⲃ. Ⲁⲙⲱⲓⲛⲓ ⲛ̀ⲧⲁⲣⲉⲧⲉⲛⲛⲁⲩ
ⲉⲛⲓϩ̀ⲃⲏⲟⲩⲓ ⲛ̀ⲧⲉ Ⲡⲟ̅ⲥ̅: ⲛⲓϣ̀ⲫⲏⲣⲓ
ⲉⲧⲁϥⲥⲉⲙⲛⲏⲧⲟⲩ ϩⲓϫⲉⲛ ⲡⲓⲕⲁϩⲓ:
ⲫⲏⲉⲧⲧⲁⲗϭⲟ ⲛ̀ϩⲁⲛⲃⲱⲧⲥ ϣⲁ
ⲁⲩⲣⲏϫϥ ⲙ̀ⲡ̀ⲕⲁϩⲓ. Ⲉϥⲉ̀ϧⲟⲙϧⲉⲙ
ⲛ̀ⲛⲟⲩⲫⲓϯ ⲟⲩⲟϩ ⲉϥⲉ̀ⲕⲱϣ
ⲛ̀ⲛⲟⲩϩⲡⲗⲟⲛ: ⲛⲟⲩⲕⲉϣⲉⲃϣⲓ
ⲉϥⲉ̀ⲣⲟⲕϩⲟⲩ ϧⲉⲛ ⲡⲓⲭ̀ⲣⲱⲙ. Ⲥ̀ⲣⲱϥⲧ
ⲟⲩⲟϩ ⲁⲣⲓⲉⲙⲓ ϫⲉ ⲁⲟⲛⲕ ⲡⲉ Ⲫϯ:
ⲉⲓⲉ̀ϭⲓⲥⲓ ϧⲉⲛ ⲛⲓⲉⲑⲛⲟⲥ: ⲟⲩⲟϩ ⲉⲓⲉ̀ϭⲓⲥⲓ
ϩⲓϫⲉⲛ ⲡ̀ⲕⲁϩⲓ. Ⲡⲟ̅ⲥ̅ Ⲫϯ ⲛ̀ⲧⲉ ⲛⲓϫⲟⲙ
ⲁϥⲭⲏ ⲛⲉⲙⲁⲛ: ⲡⲉⲛⲣⲉϥϣⲟⲡⲧⲉⲛ ⲉⲣⲟϥ
ⲡⲉ Ⲫϯ ⲛ̀Ⲓⲁⲕⲱⲃ. ⲁ̅ⲗ̅
</p>
