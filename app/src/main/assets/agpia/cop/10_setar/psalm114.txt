<h1><u>
Ⲯⲁⲗⲙⲟⲥ ⲣ̅ⲓ̅ⲇ
</u></h1>
<p style="text-align: start">
Ⲁⲓⲉⲣⲁⲅⲁⲡⲁⲛ ϫⲉ ϥ̀ⲛⲁⲥⲱⲧⲉⲙ ⲛ̀ϫⲉ
Ⲡⲟ̅ⲥ̅ ⲉⲧ̀ⲥ̀ⲙⲏ ⲛ̀ⲧⲉ ⲡⲁϯϩⲟ: ϫⲉ
ⲁϥⲣⲓⲕⲓ ⲙ̀ⲡⲉϥⲙⲁϣϫ ⲉⲣⲟⲓ: ⲟⲩⲟϩ
ⲛ̀ϩ̀ⲣⲏⲓ ϧⲉⲛ ⲛⲁⲉϩⲟⲟⲩ ⲁⲓⲧⲱⲃϩ
ⲙ̀ⲙⲟϥ. Ϫⲉ ⲁⲩⲁⲙⲟⲛⲓ ⲙ̀ⲙⲟⲓ ⲛ̀ϫⲉ
ⲛⲓⲛⲁⲕϩⲓ ⲛ̀ⲧⲉ ⲫ̀ⲙⲟⲩ: ⲛⲓⲕⲩⲛⲇⲓⲛⲟⲥ
ⲛ̀ⲧⲉ ⲁⲙⲉⲛϯ ⲡⲉⲧⲁⲩϫⲉ.
Ⲟⲩϩⲟϫϩⲉϫ ⲛⲉⲙ ⲟⲩⲙ̀ⲕⲁϩⲛ̀ϩⲏⲧ
ⲡⲉⲧⲁⲓϫⲉⲙⲟⲩ: ⲟⲩⲟϩ ⲁⲓⲧⲱⲃϩ
ⲙ̀ⲫ̀ⲣⲁⲛ ⲙ̀Ⲡⲟ̅ⲥ̅: ⲱ Ⲡⲟ̅ⲥ̅ ⲛⲟϩⲉⲙ
ⲛ̀ⲧⲁⲯⲩⲭⲏ. Ⲟⲩⲛⲁⲏⲧ ⲡⲉ Ⲡⲟ̅ⲥ̅
ⲟⲩⲟϩ ⲟⲩⲑ̀ⲙⲏⲓ ⲡⲉ: ⲟⲩⲟϩ ⲡⲉⲛⲛⲟⲩϯ
ϣⲁϥⲛⲁⲓ. Ⲫⲏⲉⲧⲁⲣⲉϩ ⲉⲛⲓⲕⲟⲩϫⲓ
ⲛ̀ⲁ̀ⲗⲱⲟⲩⲓ̀ ⲡⲉ Ⲡⲟ̅ⲥ̅: ⲁⲓⲑⲉⲃⲓⲟⲓ ⲟⲩⲟϩ
ⲁϥⲛⲁϩⲙⲉⲧ. Ⲕⲟⲧϯ ⲧⲁⲯⲩⲭⲏ
ⲉⲡⲉⲙⲁⲛⲉⲙⲧⲟⲛ: ϫⲉ ⲁⲠⲟ̅ⲥ̅
ⲉⲣⲡⲉⲑⲛⲁⲛⲉϥⲛⲏⲓ: ⲟⲩⲟϩ ⲁϥⲛⲟϩⲉⲙ
ⲛ̀ⲧⲁⲯⲩⲭⲏ ⲉⲃⲟⲗϧⲉⲛ ⲫ̀ⲙⲟⲩ: ⲛⲉⲙ
ⲛⲁⲃⲁⲗ ⲉⲃⲟⲗϩⲁ ϩⲁⲛⲉⲣⲙⲱⲟⲩⲓ̀:
ⲛⲉⲙ ⲛⲁϭⲁⲗⲁⲩϫ ⲉⲃⲟⲗϧⲉⲛ
ⲡⲓⲥ̀ⲗⲁϯ.
Ⲉⲓⲉ̀ⲣⲁⲛⲁϥ ⲙ̀Ⲡⲟ̅ⲥ̅ ⲙ̀ⲡⲉϥⲙ̀ⲑⲟ ϧⲉⲛ
ⲧ̀ⲭⲱⲣⲁ ⲛ̀ⲧⲉ ⲛⲏⲉⲧⲟⲛϧ. ⲁ̅ⲗ̅ 
</p>
