<h1><u>
Ⲯⲁⲗⲙⲟⲥ ⲡ̅ⲉ̅
</u></h1>
<p style="text-align: start">
Ⲣⲉⲕ ⲡⲉⲕⲙⲁϣϫ Ⲡⲟ̅ⲥ̅ ⲥⲱⲧⲉⲙ ⲉⲣⲟⲓ: ϫⲉ
ⲁⲛⲟⲕ ⲟⲩϩⲏⲕⲓ ⲟⲩⲟϩ ⲛ̀ϫⲱⲃ ⲁⲛⲟⲕ.
Ⲁⲣⲉϩ ⲉⲧⲁⲯⲩⲭⲏ ϫⲉ ϯⲧⲟⲩⲃⲏⲟⲩⲧ:
ⲛⲟϩⲉⲙ ⲙ̀ⲡⲉⲕⲃⲱⲕ ⲡⲁⲛⲟⲩϯ
ⲫⲏⲉⲧⲉⲣϩⲉⲗⲡⲓⲥ ⲉⲣⲟⲕ. Ⲛⲁⲓ ⲛⲏⲓ Ⲡⲟ̅ⲥ̅
ϫⲉ ⲁⲓⲱϣ ⲉ̀ⲡ̀ϣⲱⲓ ϩⲁⲣⲟⲕ ⲙ̀ⲡⲓⲉϩⲟⲟⲩ
ⲧⲏⲣϥ. Ⲙⲁ ⲡ̀ⲟⲩⲛⲟϥ ⲛ̀ⲧ̀ⲯⲩⲭⲏ
ⲙ̀ⲡⲉⲕⲃⲱⲕ: ϫⲉ ⲁⲓϥⲁⲓ ⲛ̀ⲧⲁⲯⲩⲭⲏ
ⲉ̀ⲡ̀ϣⲱⲓ ϩⲁⲣⲟⲕ Ⲡⲟ̅ⲥ̅. Ϫⲉ ⲛ̀ⲑⲟⲕ
ⲟⲩⲭ̅ⲣ̅ⲥ ⲛ̀ⲑⲟⲕ ⲟⲩⲉⲡⲓⲕⲏⲥ: ⲟⲩⲟϩ ⲛⲁϣⲉ
ⲡⲉⲕⲛⲁⲓ ⲛ̀ⲟⲩⲟⲛ ⲛⲓⲃⲉⲛ ⲉⲧⲱϣ ⲉ̀ϩ̀ⲣⲏⲓ
ⲟⲩⲃⲏⲕ. Ϫⲉ ⲙⲁϣϫ Ⲡⲟ̅ⲥ̅
ⲉⲧⲁⲡⲣⲟⲥⲉⲩⲭⲏ: ⲟⲩⲟϩ ⲙⲁϩⲑⲏⲕ
ⲉ̀ⲧ̀ⲥ̀ⲙⲏ ⲛ̀ⲧⲉ ⲡⲁϯϩⲟ: ϧⲉⲛ ⲡ̀ⲉϩⲟⲟⲩ
ⲙ̀ⲡⲁϩⲟϫϩⲉϫ ⲁⲓⲱϣ ⲉ̀ⲡ̀ϣⲱⲓ ϩⲁⲣⲟⲕ
ϫⲉ ⲁⲕⲥⲱⲧⲉⲙ ⲉⲣⲟⲓ. Ⲙ̀ⲙⲟⲛ ⲡⲉⲧⲟ̀ⲛⲓ
ⲙ̀ⲙⲟⲕ ϧⲉⲛ ⲛⲓⲛⲟⲩϯ Ⲡⲟ̅ⲥ̅: ⲟⲩⲟϩ
ⲙ̀ⲙⲟⲛ ⲡⲉⲑⲛⲁϣ̀ⲓ̀ⲣⲓ ⲕⲁⲧⲁ ⲛⲉⲕϩ̀ⲃⲏⲟⲩⲓ̀.
Ⲛⲓⲉⲑⲛⲟⲥ ⲧⲏⲣⲩ ⲉⲧⲁⲕⲑⲁⲙⲓⲱⲟⲩ: ⲉⲩⲉ̀ⲓ̀
ⲉⲩⲉ̀ⲟⲩⲱϣⲧ ⲙ̀ⲡⲉⲕⲙ̀ⲑⲟ ⲉⲃⲟⲗ Ⲡⲟ̅ⲥ̅:
ⲟⲩⲟϩ ⲉⲩⲉ̀ϯⲱⲟⲩ ⲙ̀ⲡⲉⲕⲣⲁⲛ.
Ϫⲉ ⲛ̀ⲑⲟⲕ ⲟⲩⲛⲓϣϯ ⲟⲩⲟϩ ⲉϥⲓ̀ⲣⲓ
ⲛ̀ϩⲁⲛϣ̀ⲫⲏⲣⲓ: ⲛ̀ⲑⲟⲕ ⲙ̀ⲙⲁⲩⲁⲧⲕ Ⲫϯ
ⲉⲑⲛⲁⲁϥ. Ϭⲓⲙⲱⲓⲧ ⲛⲏⲓ Ⲡⲟ̅ⲥ̅ ϩⲓ
ⲡⲉⲕⲙⲱⲓⲧ: ⲉⲓⲉ̀ⲙⲟϣⲓ ϧⲉⲛ ⲧⲉⲕⲙⲉⲑⲙⲏⲓ:
ⲙⲁⲣⲉϥⲟⲩⲛⲟϥ ⲛ̀ϫⲉ ⲡⲁϩⲏⲧ ⲉ̀ⲉⲣϩⲟϯ
ϧⲁⲧϩⲏ ⲙ̀ⲡⲉⲕⲣⲁⲛ. Ϯⲛⲁⲟⲩⲱⲛϩ ⲛⲁⲕ
ⲉⲃⲟⲗ Ⲡⲟ̅ⲥ̅ ⲡⲁⲛⲟⲩϯ ϧⲉⲛ ⲡⲁϩⲏⲧ
ⲧⲏⲣϥ: ⲟⲩⲟϩ ⲛ̀ⲧⲁϯⲱⲟⲩ ⲙ̀ⲡⲉⲕⲣⲁⲛ
ϣⲁ ⲉⲛⲉϩ. Ϫⲉ ⲟⲩⲛⲓϣϯ ⲡⲉ ⲡⲉⲕⲛⲁⲓ
ⲉ̀ϩ̀ⲣⲏⲓ ⲉϫⲱⲓ: ⲟⲩⲟϩ ⲁⲕⲛⲟϩⲉⲙ
ⲛ̀ⲧⲁⲯⲩⲭⲏ ⲉⲃⲟⲗϧⲉⲛ ⲁⲙⲉⲛϯ
ⲉⲧⲥⲁⲡⲉⲥⲏⲧ. Ⲫϯ ϩⲁⲛⲡⲁⲣⲁⲛⲟⲙⲟⲥ
ⲡⲉⲧⲁⲩⲧⲱⲟⲩⲛⲟⲩ ⲉ̀ϩ̀ⲣⲏⲓ ⲉϫⲱⲓ: ⲟⲩⲟϩ
ⲟⲩⲥⲩⲛⲁⲅⲱⲅⲏ ⲛ̀ⲧⲉ ϩⲁⲛϫⲱⲣⲓ ⲁⲥⲕⲱϯ
ⲛ̀ⲥⲁ ⲧⲁⲯⲩⲭⲏ: ⲙ̀ⲡⲟⲩⲉⲣϣⲟⲣⲡ ⲛ̀ⲭⲁⲕ
ⲙ̀ⲡⲟⲩⲙ̀ⲑⲟⲕ ⲉⲃⲟⲗ. Ⲛ̀ⲑⲟⲕ ⲇⲉ Ⲡⲟ̅ⲥ̅
Ⲫϯ ⲛ̀ⲑⲟⲕ ⲟⲩⲣⲉϥϣⲉⲛϩⲏⲧ ⲟⲩⲟϩ
ⲛ̀ⲛⲁⲏⲧ: ⲛ̀ⲑⲟⲕ ⲟⲩⲣⲉϥⲱⲟⲩⲛ̀ϩⲏⲧ ⲟⲩⲟϩ
ⲛⲁϣⲉ ⲡⲉⲕⲛⲁⲓ ⲟⲩⲟϩ ⲛ̀ⲑ̀ⲙⲏⲓ. Ϫⲟⲩϣⲧ
ⲉ̀ϧ̀ⲣⲏⲓ ⲉϫⲱⲓ ⲟⲩⲟϩ ⲛⲁⲓ ⲛⲏⲓ: ⲙⲁ
ⲡ̀ⲁⲙⲁϩⲓ ⲙ̀ⲡⲉⲕⲃⲱⲕ: ⲛⲟϩⲉⲙ ⲙ̀ⲡ̀ϣⲏⲣⲓ
ⲛ̀ⲧⲉ ⲧⲉⲕⲃⲱⲕⲓ. Ⲁⲣⲓⲟⲩⲓ̀ ⲛⲉⲙⲏⲓ
ⲛ̀ⲟⲩⲙⲏⲓⲛⲓ ⲉⲩⲁⲅⲁⲑⲟⲛ: ⲁⲙⲣⲟⲩⲛⲁⲩ
ⲛ̀ϫⲉ ⲛⲏⲉⲑⲙⲟⲥϯ ⲙ̀ⲙⲟⲓ ⲟⲩⲟϩ
ⲙⲁⲣⲟⲩϭⲓϣⲓⲡⲓ. Ϫⲉ ⲛ̀ⲑⲟⲕ Ⲡⲟ̅ⲥ̅
ⲁⲕⲉⲣⲃⲟⲏⲑⲓⲛ ⲉⲣⲟⲓ ⲟⲩⲟϩ ⲁⲕϯⲛⲟⲙϯ
ⲛⲏⲓ. ⲁ̅ⲗ̅
</p>
