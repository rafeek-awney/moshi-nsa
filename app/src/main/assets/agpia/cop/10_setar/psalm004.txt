<h1><u>
Ⲯⲁⲗⲙⲟⲥ ⲇ̅
</u><h1>
<p>
Ⲉⲧⲁⲓⲱϣ ⲉ̀ⲡ̀ⲏⲱⲓ ⲁⲫⲥⲱⲧⲉⲙ ⲉⲣⲟⲓ ⲛ̀ϫⲉ
Ⲫϯ ⲛ̀ⲧⲉ ⲧⲁⲙⲉⲑⲙⲏⲓ. Ϧⲉⲛ ⲟⲩϩⲟϫϩⲉϫ
ⲁⲕⲟⲩⲉⲥⲑⲱⲛⲧ. Ϣⲉⲛϩⲏⲧ ϧⲁⲣⲟⲓ Ⲡⲟ̅ⲥ̅
ⲟⲩⲟϩ ⲥⲱⲧⲉⲙ ⲉⲧⲁⲡ̀ⲣⲟⲥⲉⲩⲭⲏ.
Ⲛⲓϣⲏⲣⲓ ⲛ̀ⲧⲉ ⲛⲓⲣⲱⲙⲓ ϣⲁⲑ̀ⲛⲁⲩ ⲥⲉϩⲟⲣϣ
ⲛ̀ϫⲉ ⲛⲉⲧⲉⲛϩⲏⲧ. Ⲉⲑⲃⲉ ⲟⲩ ⲧⲉⲧⲉⲛⲙⲉⲓ
ⲛ̀ϯⲙⲉⲧⲉ̀ⲫⲗⲏⲟⲩ ⲟⲩⲟϩ ⲧⲉⲧⲉⲛⲕⲱϯ ⲛ̀ⲥⲁ
ϯⲙⲉⲑⲛⲟⲩϫ. Ⲁⲣⲓⲉ̀ⲙⲓ ϫⲉ ⲁⲠⲟ̅ⲥ̅
ⲑ̀ⲣⲟⲩⲉⲣϣ̀ⲫⲏⲣⲓ ⲙ̀ⲡⲉ̅ⲑ̅ⲩ̅ ⲛ̀ⲧⲁϥ. Ⲡⲟ̅ⲥ̅
ⲉϥⲉ̀ⲥⲱⲧⲉⲙ ⲉⲣⲟⲓ ϧⲉⲛ ⲡⲁϫⲓⲛⲱϣ ⲟⲩⲃⲏϥ.
Ϫⲱⲛⲧ ⲟⲩⲟϩ
ⲙ̀ⲡⲉⲣⲉⲣⲛⲟⲃⲓ.Ⲛⲏⲉⲧⲉⲧⲉⲛϫⲱ ⲙ̀ⲙⲱⲟⲩ
ϧⲉⲛ ⲛⲉⲧⲉⲛϩⲏⲧ ⲁⲣⲓⲙ̀ⲕⲁϩ ⲛ̀ϩⲏⲧ ⲉ̀ϩ̀ⲣⲏⲓ
ⲉϫⲱⲟⲩ ϩⲓϫⲉⲛ ⲛⲉⲧⲉⲛⲙⲁⲛⲉⲛⲕⲟⲧ.
Ϣⲱⲧ ⲛ̀ⲟⲩϣⲟⲩϣⲱⲟⲩϣⲓ  ̀ⲛⲑ̀ⲙⲏⲓ.
Ⲁⲣⲓϩⲉⲗⲡⲓⲥ ⲉ̀Ⲡⲟ̅ⲥ̅.
Ⲟⲩⲟⲛ ⲟⲩⲙⲏϣ ϫⲱ ⲙ̀ⲙⲟⲥ ϫⲉ ⲛⲓⲙ
ⲉⲑⲛⲁϣ̀ⲧⲁⲙⲟⲛ ⲉ̀ⲛⲓⲁⲅⲁⲑⲟⲛ.
Ⲁϥⲉⲣⲟⲩⲙⲏⲓⲛⲓ ⲉ̀ϩ̀ⲣⲏⲓ ⲉ̀ϩ̀ⲣⲏⲓ ⲉϫⲱⲛ ⲛ̀ϫⲉ
ⲫ̀ⲟⲩⲱⲓⲛⲓ ⲛ̀ⲧⲉ ⲡⲉⲕϩⲟ Ⲡⲟ̅ⲥ̅. Ⲁⲕϯ
ⲛ̀ⲟⲩⲛⲟϥ ⲉ̀ϧ̀ⲣⲏⲓ ⲉⲡⲁϩⲏⲧ. Ⲁⲩⲁϣⲁⲓ
ⲉⲃⲟⲗϧⲉⲛ 1ⲡ̀ⲟⲩⲧⲁϩ ⲛ̀ⲧⲉ ⲟⲩⲥⲟⲩⲟ̀ ⲛⲉⲙ
ⲟⲩⲏⲣⲡ ⲛⲉⲙ ⲟⲩⲛⲉϩ ⲛ̀ⲧⲱⲟⲩ. Ⲛ̀ϩ̀ⲣⲏⲓ ϧⲉⲛ
ⲟⲩϩⲓⲣⲏⲛⲏ ⲉⲩⲥⲟⲡ ⲉⲓⲉ̀ⲉⲛⲕⲟⲧ ⲟⲩⲟϩ
ⲉⲓⲉ̀ϩⲱⲣⲡ. Ϫⲉ ⲛ̀ⲑⲟⲕ ⲙ̀ⲙⲁⲩⲁⲧⲕ Ⲡⲟ̅ⲥ̅
ⲁⲕⲑ̀ⲣⲓϣⲱⲡⲓ ϧⲉⲛ ⲟⲩϩⲉⲗⲡⲓⲥ. ⲁ̅ⲗ̅
</p>
