<h1><u>
Ⲯⲁⲗⲙⲟⲥ ⲕ̅ⲑ̅
</u></h1>
<p style="text-align: start">
Ϯⲛⲁϭⲁⲥⲕ Ⲡⲟ̅ⲥ̅ ϫⲉ ⲁⲕϣⲟⲡⲧ ⲉⲣⲟⲕ:
ⲟⲩⲟϩ ⲙ̀ⲡⲉⲕⲑ̀ⲣⲉ ⲛⲁϫⲁϫⲓ ⲟⲩⲛⲟϥ
ⲙ̀ⲙⲱⲟⲩ ⲉ̀ϩ̀ⲣⲏⲓ ⲉϫⲱⲓ. Ⲡⲟ̅ⲥ̅ ⲡⲁⲛⲟⲩϯ
ⲁⲓⲱϣ ⲟⲩⲃⲏⲕ ⲟⲩⲟϩ ⲁⲕⲧⲁⲗϭⲟⲓ.
Ⲡⲟ̅ⲥ̅ ⲁⲕⲉⲛ ⲧⲁⲯⲩⲭⲏ ⲉ̀ⲡ̀ϣⲱⲓ ϧⲉⲛ
ⲁⲙⲉⲛϯ: ⲟⲩⲟϩ ⲁⲕⲛⲁϩⲙⲉⲧ ⲉⲃⲟⲗ
ⲛ̀ⲧⲟⲧⲟⲩ ⲛ̀ⲛⲏⲉⲑⲛⲁⲓ̀ ⲉ̀ϧ̀ⲣⲏⲓ
ⲉ̀ⲫ̀ⲗⲁⲕⲕⲟⲥ. Ⲁⲣⲓⲯⲁⲗⲓⲛ ⲉⲠⲟ̅ⲥ̅ ⲛⲏⲉⲑ̅ⲩ
ⲧⲏⲣⲟⲩ ⲛ̀ⲧⲁϥ: ⲟⲩⲟϩ ⲟⲩⲱⲛϩ ⲉⲃⲟⲗ
ⲙ̀ⲫ̀ⲙⲉⲩⲓ ⲛ̀ⲧⲉ ⲧⲉϥⲙⲉⲧⲁϫⲓⲟⲥ. Ϫⲉ
ⲟⲩⲟⲛ ⲟⲩϫⲱⲛⲧ ϧⲉⲛ ⲡⲉϥⲙ̀ⲃⲟⲛ ⲛⲉⲙ
ⲟⲩⲱⲛϧ ϧⲉⲛ ⲡⲉϥⲟⲩⲱϣ: ⲣⲟⲩϩⲓ
ⲉϥⲉ̀ϣⲱⲡⲓ ⲛ̀ϫⲉ ⲟⲩⲣⲓⲙⲓ ⲟⲩⲟϩ ϣⲱⲣⲡ
ⲛ̀ⲟⲩⲑⲉⲗⲏⲗ. Ⲁⲛⲟⲕ ⲁⲓϫⲟⲥ ϧⲉⲛ
ⲡⲁϩⲉⲛⲟⲩϥⲓ ϫⲉ ⲛ̀ⲛⲁⲕⲓⲙ ϣⲁ ⲉⲛⲉϩ.
Ⲡⲟ̅ⲥ̅ ϧⲉⲛ ⲡⲉⲕⲟⲩⲱϣ ⲁⲕϯ ⲛ̀ⲟⲩϫⲟⲙ
ⲙ̀ⲡⲁⲥⲁⲓ: ⲁⲕⲫⲱⲛϩ ⲙ̀ⲡⲉⲕϩⲟ ⲥⲁⲃⲟⲗ
ⲙ̀ⲙⲟⲓ: ⲁⲓϣⲱⲡⲓ ⲉⲓϣ̀ⲑⲉⲣⲧⲱⲣ. Ⲉⲓⲉ̀ⲱϣ
ⲉ̀ϩ̀ⲣⲏⲓ ⲟⲩⲃⲏⲕ Ⲡⲟ̅ⲥ̅: ⲟⲩⲟϩ ϯⲛⲁⲧⲱⲃϩ
ⲙ̀ⲡⲁⲛⲟⲩϯ. Ⲟⲩ ⲡⲉ ⲡ̀ϩⲏⲟⲩ ⲙ̀ⲡⲁⲥⲛⲟϥ
ⲉ̀ⲡ̀ϫⲓⲛⲑ̀ⲣⲓϣⲉⲛⲏⲓ ⲉ̀ϧ̀ⲣⲏⲓⲓ ⲉ̀ⲡ̀ⲧⲁⲕⲟ: ⲙⲏ
ϥ̀ⲛⲁⲟⲩⲱⲛϩ ⲛⲁⲕ ⲉⲃⲟⲗ ⲛ̀ϫⲉ ⲟⲩⲕⲁϩⲓ
ⲓⲉ ⲁⲛ ⲉϥⲉ̀ϣ̀ϫⲱ ⲛ̀ⲧⲉⲕⲙⲉⲑⲙⲏⲓ. ⲀⲠⲟ̅ⲥ̅
ⲥⲱⲧⲉⲙ ⲟⲩⲟϩ ⲁϥⲛⲁⲓ ⲛⲏⲓ: ⲁⲠⲟ̅ⲥ̅
ϣⲱⲡⲓ ⲛⲏⲓ ⲛ̀ⲟⲩⲃⲟⲏⲑⲟⲥ. Ⲁⲕⲫⲱⲛϩ
ⲙ̀ⲡⲁⲛⲉϩⲡⲓ ⲉⲩⲣⲁϣⲓ ⲛⲏⲓ: ⲁⲕⲫⲱϧ
ⲙ̀ⲡⲁⲥⲟⲕ ⲟⲩϩ ⲁⲕⲙⲟⲣⲧ ⲛ̀ⲟⲩⲟⲩⲛⲟϥ.
Ϩⲓⲛⲁ ⲛ̀ⲧⲉϥⲉⲣⲯⲁⲗⲓⲛ ⲉⲣⲟⲕ ⲛ̀ϫⲉ
ⲡⲁⲱⲟⲩ ⲟⲩⲟϩ ⲛ̀ⲛⲁⲉⲣⲙ̀ⲕⲁϩ ⲛ̀ϩⲏⲧ:
Ⲡⲟ̅ⲥ̅ ⲡⲁⲛⲟⲩϯ ϯⲛⲁⲟⲩⲱⲛϩ ⲛⲁⲕ ⲉⲃⲟⲗ
ϣⲁ ⲉⲛⲉϩ. ⲁ̅ⲗ̅
</p>
