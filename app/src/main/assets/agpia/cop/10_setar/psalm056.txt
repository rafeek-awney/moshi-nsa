<h1><u>
Ⲯⲁⲗⲙⲟⲥ ⲛ̅ⲋ̅
</u></h1>
<p style="text-align: start">
Ⲛⲁⲓ ⲛⲏⲓ Ⲫϯ ⲟⲩⲟϩ ⲛⲁⲓ ⲛⲏⲓ: ϫⲉ
ⲁⲥⲭⲁϩ̀ⲑⲏⲥ ⲉⲣⲟⲕ ⲛ̀ϫⲉ ⲧⲁⲯⲩⲭⲏ:
ϯⲛⲁⲉⲣϩⲉⲗⲡⲓⲥ ϧⲁ ⲧ̀ϧⲏⲓⲃⲓ ⲛ̀ⲧⲉ
ⲛⲉⲕⲧⲉⲛϩ ϣⲁⲧⲉⲥⲥⲓⲛⲓϫ̀ⲉ ⲧⲁⲁⲛⲟⲙⲓⲁ.
Ϯⲛⲁⲱϣ ⲟⲩⲃⲉ Ⲫϯ ⲉⲧϭⲟⲥⲓ: Ⲫϯ
ⲫⲏⲉⲧⲁⲣⲡⲉⲑⲛⲁⲛⲉϥ ⲛⲏⲓ: ⲁϥⲟⲩⲱⲣⲡ
ⲉⲃⲟⲗϧⲉⲛ ⲧ̀ⲫⲉ ⲟⲩⲟϩ ⲁϥⲛⲁϩⲙⲉⲧ:
ⲟⲩⲟϩ ⲛⲏⲉⲧϩⲱⲙⲓ ⲉϫⲱⲓ ⲁϥⲧⲏⲓⲧⲟⲩ
ⲉⲩϣⲱϣ. Ⲁϥⲧⲁⲟⲩⲟ ⲛ̀ϫⲉ Ⲫϯ
ⲙ̀ⲡⲉϥⲛⲁⲓ ⲛⲉⲙ ⲧⲉϥⲙⲉⲑⲙⲏⲓ ⲁϥⲛⲟϩⲉⲙ
ⲛ̀ⲧⲁⲯⲩⲭⲏ ⲉⲃⲟⲗϧⲉⲛ ⲑ̀ⲙⲏϯ
ⲛ̀ϩⲁⲛⲙⲁⲥ ⲙ̀ⲙⲟⲩⲓ̀ ⲁⲓⲉⲛⲕⲟⲧ
ⲉⲓϣ̀ⲧⲉⲣⲑⲱⲣ.
Ⲛⲓϣⲏⲣⲓ ⲛ̀ⲧⲉ ⲛⲓⲣⲱⲙⲓ ⲛⲟⲩⲛⲁⲕϩⲓ
ϩⲁⲛϩⲟⲗⲡⲟⲛ ⲛⲉⲙ ϩⲁⲛⲥⲟⲑⲛⲉϥ ⲛⲉ:
ⲟⲩⲟϩ ⲡⲟⲩⲗⲁⲥ ⲟⲩⲥⲏϥⲓ ⲉⲥϩⲓⲟⲩⲓ̀ ⲧⲉ.
Ϭⲓⲥⲓ ⲉϫⲉⲛ ⲛⲓⲫⲏⲟⲩⲓ̀ Ⲫϯ: ⲟⲩⲟϩ
ⲡⲉⲕⲱⲟⲩ ϩⲓϫⲉⲛ ⲡ̀ⲕⲁϩⲓ ⲧⲏⲣϥ.
Ⲁⲩⲥⲟⲃϯ ⲛ̀ϩⲁⲛⲫⲁϣ ⲛ̀ⲛⲁϭⲁⲗⲁⲩϫ
ⲟⲩⲟϩ ⲁⲩⲕⲱⲗϫ ⲛ̀ⲧⲁⲯⲩⲭⲏ: ⲁⲩϣⲱⲕ
ⲛ̀ⲟⲩϣⲓⲕ ⲙ̀ⲡⲁⲙ̀ⲑⲟ ⲉⲃⲟⲗ ⲟⲩⲟϩ ⲁⲩϩⲉⲓ
ⲉⲣⲟϥ. Ϥ̀ⲥⲉⲃⲧⲱⲧ ⲛ̀ϫⲉ ⲡⲁϩⲏⲧ Ⲫϯ:
ϥ̀ⲥⲱⲃⲧⲱⲧ ⲛ̀ϫⲉ ⲡⲁϩⲏⲧ: ϯⲛⲁϩⲱⲥ
ⲛ̀ⲧⲁⲉⲣⲯⲁⲗⲓⲛ ϧⲉⲛ ⲡⲁⲱⲟⲩ: ⲧⲱⲛⲕ
ⲡⲁⲱⲟⲩ ⲧⲱⲛⲕ ⲡⲓⲯⲁⲗⲧⲏⲣⲓⲟⲛ ⲛⲉⲙ
ϯⲕⲩⲑⲁⲣⲁ. Ϯⲛⲁⲧⲱⲛⲧ ⲛ̀ϩⲁⲛⲁⲧⲟⲟⲩⲓ̀
ϯⲛⲁⲟⲩⲱⲛϩ ⲛⲁⲕ ⲉⲃⲟⲗ Ⲡⲟ̅ⲥ̅ ϧⲉⲛ
ϩⲁⲛⲗⲁⲟⲥ ⲟⲩⲟϩ ϯⲛⲁⲉⲣⲯⲁⲗⲓⲛ ⲉⲣⲟⲕ
ϧⲉⲛ ⲛⲓⲉⲑⲛⲟⲥ. Ϫⲉ ⲁϥⲉⲣⲛⲓϣϯ ⲛ̀ϫⲉ
ⲡⲉⲕⲛⲁⲓ ϣⲁ ⲉ̀ϩ̀ⲣⲏⲓ ⲉⲛⲓⲫⲏⲟⲩⲓ̀: ⲟⲩⲟϩ
ⲧⲉⲕⲙⲉⲑⲙⲏⲓ ϣⲁ ⲉ̀ϩ̀ⲣⲏⲓ ⲉⲛⲓϭⲏⲡⲓ.
Ϭⲓⲥⲓ ⲉϫⲉⲛ ⲛⲓⲫⲏⲟⲩⲓ̀ Ⲫϯ ⲟⲩⲟϩ
ⲡⲉⲕⲱⲟⲩ ϩⲓϫⲉⲛ ⲡ̀ⲕⲁϩⲓ ⲧⲏⲣϥ. ⲁ̅ⲗ̅
</p>

