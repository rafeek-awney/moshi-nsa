<h1><u>
Ⲯⲁⲗⲙⲟⲥ ⲉ̅
</u><h1>
<p style="text-align: start">
Ϭⲓⲥ̀ⲙⲏ Ⲡⲟ̅ⲥ̅ ⲉ̀ⲛⲁⲥⲁϫⲓ ⲟⲩⲟϩ ⲕⲁϯ
ⲉ̀ⲡⲁϧⲣⲱⲟⲩ. Ⲙⲁϩ̀ⲑⲏⲕ ⲉ̀ⲡ̀ϧ̀ⲣⲱⲟⲩ ⲛ̀ⲧⲉ
ⲡⲁⲧⲱⲃϩ ⲡⲁⲟⲩⲣⲟ ⲟⲩⲟϩ ⲡⲁⲛⲟⲩϯ. Ϫⲉ
ⲁⲛⲟⲕ ⲡⲉ ϯⲛⲁⲧⲟⲃϩⲕ Ⲡⲟ̅ⲥ̅. Ⲧⲟⲟⲩⲓ̀
ⲉⲕⲉ̀ⲥⲱⲧⲉⲙ ⲉⲡⲁϧ̀ⲣⲱⲟⲩ. Ϣⲱⲣⲡ
ⲉⲓⲉ̀ⲧⲁϩⲟⲓ ⲛⲁϩⲣⲁⲕ ⲉⲕⲉ̀ⲛⲁⲩ ⲉⲣⲟⲓ.
Ϫⲉ ⲛ̀ⲑⲟⲕ ⲟⲩⲛⲟⲩϯ ⲉϥⲟⲩⲱϣ ⲁⲛⲟⲙⲓⲁ
ⲁⲛ. Ⲟⲩⲇⲉ ⲛ̀ⲛⲉϥϣⲱⲡⲓ ⲛ̀ϧⲏⲧⲕ ⲛ̀ϫⲉ
ⲫⲏⲉⲧⲓ̀ⲣⲓ ⲙ̀ⲡⲓⲡⲉⲧϩⲱⲟⲩ. Ⲟⲩⲇⲉ
ⲛ̀ⲛⲟⲩϣⲱⲡⲓ ⲉⲩⲥ̀ⲙⲟⲛⲧ ⲛ̀ϫⲉ
ⲛⲓⲡⲁⲣⲁⲛⲟⲙⲟⲥ ⲙ̀ⲡⲉⲙ̀ⲑⲟ ⲛ̀ⲛⲉⲕⲃⲁⲗ
ⲉⲃⲟⲗ. Ⲡⲟ̅ⲥ̅ ⲁⲕⲙⲉⲥⲧⲉ ⲟⲩⲟⲛ ⲛⲓⲃⲉⲛ
ⲉⲧⲉⲣϩⲱⲃ ⲉϯⲁⲛⲟⲙⲓⲁ ⲭ̀ⲛⲁⲧⲁⲕⲉ ⲟⲩⲟⲛ
ⲛⲓⲃⲉⲛ ⲉⲧⲥⲁϫⲓ ⲛ̀ϯⲙⲉⲑⲛⲟⲩϫ. Ⲟⲩⲣⲱⲙⲓ
ⲛ̀ⲥ̀ⲛⲟϥ ϩⲓⲭ̀ⲣⲟϥ Ⲡⲟ̅ⲥ̅ ϭⲓⲃⲟϯ ⲙ̀ⲙⲟϥ.
Ⲁⲛⲟⲕ ⲇⲉ ⲕⲁⲧⲁ ⲡ̀ⲁ̀ϣⲁⲓ ⲛ̀ⲧⲉ ⲡⲉⲕⲛⲁⲓ
ⲉⲓⲉ̀ⲓ̀ ⲉ̀ϧⲟⲩⲛ ⲉ̀ⲡⲉⲕⲏⲓ ⲉⲓⲉ̀ⲟⲩⲱϣⲧ ⲛⲁϩⲣⲉⲛ
ⲡⲉⲕⲉⲣⲩⲫⲉⲓ ⲉ̅ⲑ̅ⲩ̅ ϧⲉⲛ ⲧⲉⲕϩⲟϯ.
Ϭⲓⲙⲱⲓⲧ ⲛⲏⲓ Ⲡⲟ̅ⲥ̅ ϧⲉⲛ ⲧⲉⲕⲙⲉⲑⲙⲏⲓ.
Ⲉⲑⲃⲉ ⲛⲁϫⲁϫⲓ ⲥⲟⲩⲧⲉⲛ ⲡⲁⲙⲱⲓⲧ
ⲙ̀ⲡⲉⲕⲙ̀ⲑⲟ ⲉⲃⲟⲗ. Ϫⲉ ⲑ̀ⲙⲏ ϣⲟⲡ ϧⲉⲛ
ⲣⲱⲟⲩ ⲁⲛ. Ⲟⲩⲫⲗⲏⲟⲩ ⲡⲉ
ⲡⲟⲩϩⲏⲧ.Ⲟⲩⲙ̀ϩⲁⲩ ⲉϥⲟⲩⲏⲛ ⲡⲉ
ⲧⲟⲩϣ̀ⲃⲱⲃⲓ. Ⲁⲩⲉⲣⲭ̀ⲣⲟϥ ⲉⲃⲟⲗϧⲉⲛ
ⲡⲟⲩⲗⲁⲥ. Ⲙⲁϩⲁⲡ ⲉⲣⲟⲱⲩ Ⲫϯ.Ⲙⲁⲣⲟⲩϩⲉⲓ
ⲉⲃⲟⲗϧⲉⲛ ⲛⲟⲩⲥⲟϭⲛⲓ ⲧⲏⲣⲟⲩ.Ⲕⲁⲧⲁ
ⲡ̀ⲁ̀ϣⲁⲓ ⲛ̀ⲧⲉ ⲛⲟⲩⲙⲉⲧⲁⲥⲉⲃⲏⲥ ϥⲟⲧⲟⲩ ϫⲉ
ⲁⲩϯϫⲱⲛⲧ ⲛⲁⲕ Ⲡⲟ̅ⲥ̅.
Ⲙⲁⲣⲟⲩⲛⲟϥ ⲙ̀ⲙⲱⲟⲩ ⲛ̀ϫⲉ ⲟⲩⲟⲛ ⲛⲓⲃⲉⲛ
ⲉⲧⲉⲣϩⲉⲗⲡⲓⲥ ⲉⲣⲟⲕ.
Ⲉⲩⲉ̀ⲑⲉⲗⲏⲗ ϣⲁ ⲉ̀ⲛⲉϩ ⲟⲩⲟϩ ⲉⲕⲉ̀ϣⲱⲡⲓ
ⲛ̀ϧⲏⲧⲟⲩ.
Ⲟⲩⲟϩ ⲉⲩⲉ̀ϣⲟⲩϣⲟⲩ ⲙ̀ⲙⲱⲟⲩ ⲛ̀ϧⲏⲧⲕ ⲛ̀ϫⲉ
ⲛⲏⲧⲏⲣⲟⲩ ⲉⲑⲙⲉⲓ ⲙ̀ⲡⲉⲕⲣⲁⲛ.
Ϫⲉ ⲛ̀ⲑⲟⲕ ⲁⲕⲥ̀ⲙⲟⲩ ⲉ̀ⲡⲓⲑ̀ⲙⲏ Ⲡⲟ̅ⲥ̅.
Ⲙ̀ⲫ̀ⲣⲏϯ ⲛ̀ⲟⲩϩⲟⲡⲗⲟⲛ ⲛ̀ⲧⲉ ⲟⲩϯⲙⲁϯ
ⲁⲕϯ ⲛ̀ⲟⲩⲭⲗⲟⲙ ⲉϫⲱⲛ. ⲁ̅ⲗ̅
</p>
