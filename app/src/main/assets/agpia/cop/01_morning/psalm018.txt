<h1><u>
Ⲯⲁⲗⲙⲟⲥ ⲓ̅ⲏ̅
</u><h1>
<p style="text-align: start">
Ⲛⲓⲫⲏⲟⲩⲓ̀ ⲥⲉⲥⲁϫⲓ ⲙ̀ⲡ̀ⲱⲟⲩ ⲙ̀Ⲫϯ:
ⲡⲓⲑⲁⲙⲓⲟ ⲛ̀ⲧⲉ ⲛⲉϥϫⲓϫ ⲡⲓⲥ̀ⲧⲉⲣⲱ̀ⲙⲁ
ϩⲓⲱⲓϣ ⲙ̀ⲙⲟϥ. Ⲡⲓⲉ̀ϩⲟⲟⲩ ϫⲉ ⲛ̀ⲟⲩⲥⲁϫⲓ
ⲙ̀ⲡⲓⲉϩⲟⲟⲩ: ⲟⲩⲟϩ ⲡⲓⲉϫⲱⲣϩ ⲟⲩⲱⲛϩ
ⲛ̀ⲟⲩⲉⲙⲓ ⲉⲃⲟⲗ ⲙ̀ⲡⲓⲉϫⲱⲣϩ. Ϩⲁⲛⲥⲁϫⲓ ⲁⲛ
ⲛⲉ ⲟⲩⲇⲉ ϩⲁⲛϫⲓⲛⲥⲁϫⲓ ⲁⲛ ⲡⲉ: ⲛ̀ⲛⲏⲉⲧⲉ
ⲛ̀ⲥⲉⲥⲱⲧⲉⲙ ⲁⲛ ⲉ̀ⲧⲟⲩⲥ̀ⲙⲏ. Ⲁⲡⲟⲩϧ̀ⲣⲱⲟⲩ
ϣⲉⲛⲁϥ ⲉⲃⲟⲗ ϩⲓϫⲉⲛ ⲡ̀ⲕⲁϩⲓ ⲧⲏⲣϥ: ⲟⲩⲟϩ
ⲛⲟⲩⲥⲁϫⲓ ⲁⲩⲫⲟϩ ϣⲁ ⲁⲩⲣⲏϫⲥ
ⲛ̀ϯⲟⲓⲕⲟⲩⲙⲉⲛⲏ.
Ⲁϥⲥⲉⲙⲛⲓ ⲙ̀ⲡⲉϥⲙⲁⲛϣⲱⲡⲓ ϧⲉⲛ ⲫ̀ⲣⲏ:
ⲟⲩⲟϩ ⲛ̀ⲑⲟϥ ⲙ̀ⲫ̀ⲣⲏϯ ⲛ̀ⲟⲩⲡⲁⲧϣⲉⲗⲉⲧ
ⲉϥⲛⲏⲟⲩ ⲉⲃⲟⲗϧⲉⲛ ⲡⲉϥⲙⲁⲛϣⲉⲗⲉⲧ.
Ⲉϥⲉ̀ⲑⲉⲗⲏⲗ ⲙ̀ⲙⲟϥ ⲙ̀ⲫ̀ⲣⲏϯ ⲛ̀ⲟⲩⲁⲫⲱⲫ
ⲉϥϭⲟϫⲓ ϩⲓ ⲡⲉϥⲙⲱⲓⲧⲑ ⲓⲥϫⲉⲛ ⲁⲩⲣⲏϫⲥ
ⲛ̀ⲧ̀ⲫⲉ ⲡⲉ ⲡⲉϥϫⲓⲛⲓ̀ ⲉⲃⲟⲗ: ⲟⲩⲟϩ
ⲡⲉϥⲙⲁⲛⲫⲟϩ ϣⲁ ⲁⲩⲣⲏϫⲥ ⲛ̀ⲧ̀ⲫⲉ: ⲙ̀ⲙⲟⲛ
ⲫⲏⲉⲑⲛⲁϣ̀ϩⲱⲡ ϧⲁⲧϩⲏ ⲙ̀ⲡⲉϥϧ̀ⲙⲟⲙ.
Ⲫ̀ⲛⲟⲙⲟⲥ ⲙ̀Ⲡⲟ̅ⲥ̅ ⲉϥⲧⲟⲩⲃⲏⲟⲩⲧ: ⲉϥⲧⲁⲥⲑⲟ 
ⲛ̀ⲛⲓⲯⲩⲭⲏ. Ϯⲙⲉⲧⲙⲉⲑⲣⲉ ⲛ̀ⲧⲉ Ⲡⲟ̅ⲥ̅
ⲥ̀ⲉⲛϩⲟⲧ ⲉⲥϯⲥ̀ⲃⲱ ⲛ̀ⲛⲓⲕⲟⲩϫⲓ ⲛ̀ⲁ̀ⲗⲱⲟⲩⲓ̀:
ⲛⲓⲙⲉⲑⲙⲏⲓ ⲛ̀ⲧⲉ Ⲡⲟ̅ⲥ̅ ⲥⲉⲥⲟⲩⲧⲱⲛ ⲉⲩϯ
ⲙ̀ⲡ̀ⲟⲩⲛⲟϥ ⲙ̀ⲡⲓϩⲏⲧ. Ϯⲉⲛⲧⲟⲗⲏ ⲛ̀ⲧⲉ Ⲡⲟ̅ⲥ̅ ⲥ
ⲥ̀ⲟⲓ ⲛ̀ⲟⲩⲟⲩⲱⲓⲛⲓ: ⲓⲥϫⲉⲛ ϩⲓⲫ̀ⲟⲩⲉⲓ ⲉⲥϯ
ⲙ̀ⲫ̀ⲟⲩⲟⲩⲱⲓⲛⲓ ⲛ̀ⲛⲓⲃⲁⲗ. Ϯϩⲟϯ ⲛ̀ⲧⲉ Ⲡⲟ̅ⲥ̅
ⲥⲧⲟⲩⲃⲏⲟⲩⲧ: ⲥ̀ϣⲟⲡ ϣⲁ ⲉ̀ⲛⲉϩ ⲛ̀ⲧⲉ
ⲡⲓⲉ̀ⲛⲉϩ: ⲛⲓϩⲁⲡ ⲛ̀ⲧⲉ Ⲡⲟ̅ⲥ̅ ϩⲁⲛϩⲁⲡ ⲙ̀ⲙⲏⲓ
ⲛⲉ ⲥⲉⲑ̀ⲙⲁⲓⲏⲟⲩⲧ ⲉⲩⲥⲟⲡ. Ⲛⲉϥⲟⲩⲱϣ
ⲛ̀ϩⲏⲧⲥⲉⲥⲱⲧⲡ ⲉ̀ϩⲟⲧⲉ ⲡⲓⲛⲟⲩⲃ ⲛⲉⲙ
ⲡⲓⲱⲛⲓ ⲉⲑⲛⲁϣⲉⲛⲥⲟⲩⲉⲛϥ: ⲟⲩⲟϩ ⲥⲉϩⲟⲗϫ
ⲉ̀ϩⲟⲧⲉ ⲡⲓⲉ̀ⲃⲓⲱ ⲛⲉⲙ ⲡⲓⲛⲏⲛⲓ. Ⲕⲉ ⲅⲁⲣ
ⲡⲉⲕⲃⲱⲕ ⲉⲑⲛⲁⲁⲣⲉϩ ⲉ̀ⲛⲁⲓ: ⲟⲩⲟϩ ϧⲉⲛ
ⲡ̀ϫⲓⲛⲁⲣⲉϩ ⲉⲣⲱⲟⲩ ⲟⲩϭⲓϣⲉⲃⲓⲱ ⲉ̀ⲛⲁϣⲱϥ
ⲡⲉ.
Ⲛⲓⲙ ⲉⲑⲛⲁϣ̀ⲕⲁϯ ⲉ̀ϩⲁⲛⲡⲁⲣⲁⲡⲧⲱⲙⲁ:
ⲙⲁⲧⲟⲩⲃⲟⲓ Ⲡⲟ̅ⲥ̅ ⲉⲃⲟⲗϩⲁ ⲛⲏⲉⲧϩⲏⲡ
ⲛ̀ⲧⲏⲓ: ⲉⲃⲟⲗϩⲁ ⲛⲏⲉⲧⲉⲛⲟⲩⲓ̀ ⲁⲛ ⲛⲉ
ⲙⲁⲁ̀ⲥⲟ ⲉ̀ⲡⲉⲕⲃⲱⲕ.
Ⲉϣⲱⲡ ⲁⲩϣ̀ⲧⲉⲙⲉⲣⲟ̅ⲥ̅ ⲉ̀ⲣⲟⲓ ⲧⲟⲧⲉ
ⲉⲓⲉ̀ϣⲱⲡⲓ ⲉⲓⲧⲟⲩⲃⲏⲟⲩⲧ: ⲟⲩⲟϩ ⲉⲓⲉ̀ⲧⲟⲩⲃⲟ
ⲉⲃⲟⲗϩⲁ ⲫ̀ⲛⲟⲃⲓ ⲉⲑⲛⲁⲁϥ.
Ⲉⲩⲉ̀ϣⲱⲡⲓ ϧⲉⲛ ⲟⲩϯⲙⲁϯ ⲛ̀ϫⲉ ⲛⲓⲥⲁϫⲓ
ⲧⲏⲣⲟⲩ ⲛ̀ⲧⲉ ⲣⲱⲓ.
Ⲟⲩⲟϩ ⲑ̀ⲙⲉⲗⲉⲧⲏ ⲛ̀ⲧⲉ ⲡⲁϩⲏⲧ ⲙ̀ⲡⲉⲕⲙ̀ⲑⲟ
ⲉⲃⲟⲗ ⲛ̀ⲥⲏⲟⲩ ⲛⲓⲃⲉⲛ: Ⲡⲟ̅ⲥ̅ ⲡⲉ ⲡⲁⲃⲟⲏⲑⲟⲥ
ⲛⲉⲙ ⲡⲁⲣⲉϥⲥⲱϯ. ⲁ̅ⲗ̅
</p>
