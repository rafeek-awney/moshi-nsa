<h1><u>
Ⲯⲁⲗⲙⲟⲥ ⲕ̅ⲇ̅
</u><h1>
<p style="text-align: start">
Ⲁⲓϥⲁⲓ ⲛ̀ⲧⲁⲯⲩⲭⲏ ⲉ̀ⲡ̀ϣⲱⲓ ϩⲁⲣⲟⲕ Ⲡⲟ̅ⲥ̅
ⲡⲁⲛⲟⲩϯ: ⲁⲓⲭⲁϩ̀ⲑⲟⲏ ⲉⲣⲟⲕ
ⲛ̀ⲛⲉⲕⲑ̀ⲣⲓϭⲓϣⲓⲡⲓ ϣⲁ ⲉ̀ⲛⲉϩ: ⲟⲩⲟϩ
ⲙ̀ⲡⲉⲛⲑ̀ⲣⲟⲩⲥⲱⲃⲓ ⲛ̀ⲥⲱⲓ ⲛ̀ϫⲉ ⲛⲁϫⲁϫⲓ: ⲕⲉ
ⲅⲁⲣ ⲟⲩⲟⲛ ⲛⲓⲃⲉⲛ ⲉⲧⲟ̀ϩⲓ ⲛⲁⲕ
ⲛ̀ⲛⲟⲩϭⲓϣⲓⲡⲓ. Ⲙⲁⲣⲟⲩϭⲓϣⲓⲡⲓ ⲛ̀ⲑⲱⲟⲩ ⲛ̀ϫⲉ
ⲛⲏⲉⲧⲓ̀ⲣⲓ ⲛ̀ϯⲁⲛⲟⲙⲓⲁ ϧⲉⲛ
ⲡⲉⲧϣⲟⲩⲓⲧ.Ⲛⲉⲕⲙⲱⲓⲧ Ⲡⲟ̅ⲥ̅ ⲟⲩⲛϩⲟⲩ ⲉⲣⲟⲓ:
ⲟⲩⲟϩ ⲙⲁⲥ̀ⲃⲱ ⲛⲏⲓ ⲉ̀ⲛⲉⲕⲙⲓⲧⲱⲟⲩⲓ̀:ϭⲓⲙⲱⲓⲧ
ⲛⲏⲓ ⲉ̀ⲧⲉⲕⲙⲉⲑⲙⲏⲓ ⲟⲩⲟϩ ⲙⲁⲧ̀ⲥⲁⲃⲟⲓ.
Ϫⲉ ⲛ̀ⲑⲟⲕ ⲡⲉ Ⲫϯ ⲡⲁⲥ̅ⲱ̅ⲣ̅ ⲁⲓϩ̀ⲟⲓ ⲛⲁⲕ
ⲙ̀ⲡⲓⲉϩⲟⲟⲩ ⲧⲏⲣϥ. Ⲁⲣⲓⲫ̀ⲙⲉⲩⲓ̀ Ⲡⲟ̅ⲥ̅
ⲛ̀ⲛⲉⲕⲙⲉⲧϣⲉⲛϩⲏⲧ ⲛⲉⲙ ⲛⲉⲕⲛⲁⲓ: ϫⲉ
ⲥⲉϣⲟⲡ ⲓⲥϫⲉⲛ ⲡ̀ⲉ̀ⲛⲉϩ. Ⲛⲓⲛⲟⲃⲓ ⲛ̀ⲧⲉ
ⲧⲁⲙⲉⲧⲁⲗⲟⲩ ⲛⲉⲙ ⲛⲁⲙⲉⲧⲁⲧⲉⲙⲓ
ⲛ̀ⲛⲉⲕⲉⲣⲡⲟⲩⲙⲉⲩⲓ̀ ⲉⲑⲃⲉ ⲧⲉⲕⲙⲉⲧⲭ̅ⲣ̅ⲥ̅ Ⲡⲟ̅ⲥ̅

Ϫⲉ ⲟⲩⲭ̅ⲣ̅ⲥ̅ ⲉϥⲥⲟⲩⲧⲱⲛ ⲡⲉ Ⲡⲟ̅ⲥ̅.‬
Ⲉⲑⲃⲉ ⲫⲁⲓ ⲉϥⲉ̀ⲥⲉⲙⲛⲉ ⲛⲟⲙⲟⲥ‬
ⲛ̀ⲛⲏⲉⲧⲉⲣⲛⲟⲃⲓ ϩⲓ ⲫ̀ⲙⲱⲓⲧ: ⲉϥⲉ̀ϭⲓⲙⲱⲓⲧ‬
ⲛ̀ⲛⲓⲣⲉⲙⲣⲁⲩϣ ⲉ̀ⲛⲉϥⲙⲧⲱⲟⲩⲓ̀. Ϫⲉ
ⲛⲓⲙⲓⲧⲱⲟⲩⲓ̀ ⲧⲏⲣⲟⲩ ⲛ̀ⲧⲉ Ⲡⲟ̅ⲥ̅ ⲟⲩⲛⲁⲓ ⲡⲉ
ⲛⲉⲙ ⲟⲩⲙⲉⲑⲙⲏⲓ ⲛ̀ⲛⲏⲉⲧⲕⲱϯ ⲛ̀ⲥⲁ
ⲧⲉϥⲇⲓⲁⲑⲏⲕⲏ ⲛⲉⲙ ⲛⲉϥⲙⲉⲧⲙⲉⲑⲣⲉⲩ.
Ⲉⲑⲃⲉ ⲡⲉⲕⲣⲁⲛ Ⲡⲟ̅ⲥ̅ ⲉⲕⲉ̀ⲭⲁ ⲡⲁⲛⲟⲃⲓ ⲛⲏⲓ
ⲉⲃⲟⲗ ϫⲉ ϥ̀ⲟϣ ⲅⲁⲣ.

Ⲛⲓⲙ ⲡⲉ ⲡⲓⲣⲱⲙⲓ ⲉⲧⲉ̀ⲣϩⲟϯ ϧⲁⲧ̀ϩⲏ‬
ⲙ̀Ⲡⲟ̅ⲥ̅: ⲉϥⲥⲉⲙⲛⲉ ⲛⲟⲙⲟⲥ ⲛⲁϥ ϩⲓ ⲡⲓⲙⲱⲓⲧ 
ⲉ̀ⲧⲁϥⲣⲁⲛⲁϥ.‬
Ⲧⲉϥⲯⲩⲭⲏ ⲉⲥⲉ̀ϣⲱⲡⲓ ϧⲉⲛ ϩⲁⲛⲁⲅⲁⲑⲟⲛ: 
ⲟⲩⲟϩ ⲡⲉϥϫ̀ⲣⲟϫ ⲉϥⲉ̀ⲕⲗⲏⲣⲟⲛⲟⲙⲓⲛ
ⲛ̀ⲟⲩⲕⲁϩⲓ.‬
Ⲡⲟ̅ⲥ̅ ⲡⲉ ⲡ̀ⲧⲁϫⲣⲟ ⲛ̀ⲛⲏⲉⲧⲉⲣϩⲟϯ
ϧⲁⲧⲉϥϩⲏ: ⲟⲩⲟϩ ⲫ̀ⲣⲁⲛ ⲙ̀Ⲡⲟ̅ⲥ̅ ⲫⲁ
ⲛⲏⲉⲧⲉⲣϩⲟϯ ϧⲁⲧⲉϥϩⲏ: ⲟⲩⲟϩ
ⲧⲉϥⲇⲓⲁⲑⲏⲕⲏ ϥ̀ⲛⲁⲟⲩⲟⲛϩⲥ ⲉⲣⲱⲟⲩ.
Ⲛⲁⲃⲁⲗ ⲥⲉϫⲟⲩϣⲧ ⲉⲃⲟⲗ ϧⲁⲧϩⲏ ⲙ̀Ⲡⲟ̅ⲥ̅
ⲛ̀ⲥⲏⲟⲩ ⲛⲓⲃⲉⲛ: ϫⲉ ⲛ̀ⲑⲟϥ ⲉⲑⲛⲁⲑⲱⲕⲉⲙ
ⲛ̀ⲛⲁϭⲁⲗⲩϫ ⲉⲃⲟⲗϧⲉⲛ ⲡⲓⲫⲁϣ.

Ϫⲟⲩϣⲧ ⲉ̀ϧ̀ⲣⲏⲓ ⲉϫⲱⲓ ⲟⲩⲟϩ ⲛⲁⲓ ⲛⲏⲓ: ϫⲉ
ⲁⲛⲟⲕ ⲟⲩϣⲏⲣⲓ ⲙ̀ⲙⲁⲩⲁⲧϥ: ⲁⲛⲟⲕ ⲟⲩϩⲏⲕⲓ 
ⲁⲛⲟⲕ. Ⲁⲩⲁ̀ϣⲁⲓ ⲛ̀ϫⲉ ⲛⲏⲉⲧϩⲟϫϩⲉϫ ⲛ̀ⲧⲉ 
ⲡⲁϩⲏⲧ ⲁⲛⲓⲧⲧ ⲉⲃⲟⲗ ϧⲉⲛ ⲛⲁⲁ̀ⲛⲁⲅⲕⲏ.
Ϫⲟⲩϣⲧ ⲉ̀ⲡⲁⲑⲉⲃⲓⲟ ⲛⲉⲙ ⲡⲁϧⲓⲥⲓ: ⲟⲩⲟϩ

ⲭⲁ ⲛⲁⲛⲟⲃⲓ ⲧⲏⲣⲟⲩ ⲛⲏⲓ ⲉⲃⲟⲗ: ⲁⲛⲁⲩ
ⲉ̀ⲛⲁϫⲁϫⲓ ϫⲉ ⲁⲩⲁ̀ϣⲁⲓ ⲟⲩⲟϩ ⲁⲩⲙⲉⲥⲧⲱⲓ
ϧⲉⲛ ⲟⲩⲙⲟⲥϯ ⲛ̀ϭⲓⲛϫⲟⲛⲥ. ⲁⲣⲉϩ
ⲉ̀ⲧⲁⲯⲩⲭⲏ ⲟⲩⲟϩ
ⲛⲁϩⲙⲉⲧ:ⲙ̀ⲡⲉⲛⲑ̀ⲣⲓϭⲓϣⲓⲡⲓ ϫⲉ
ⲁⲓⲉⲣϩⲉⲗⲡⲓⲥ ⲉⲣⲟⲕ. Ⲛⲓⲁⲧⲕⲁⲧⲱⲥ ⲛⲉⲙ
ⲛⲏⲉⲧⲥⲟⲩⲧⲱⲛ ⲁⲩⲧⲟⲙⲟⲩ ⲉⲣⲟⲓ ϫⲉ ⲁⲓⲟ̀ϩⲓ
ⲛⲁⲕ Ⲡⲟ̅ⲥ̅: Ⲫϯ ⲥⲉⲧ ⲡⲒⲥⲣⲁⲏⲗ ⲉⲃⲟⲗϧⲉⲛ
ⲛⲉϥⲑ̀ⲩⲯⲓⲥ ⲧⲏⲣⲟⲩ. ⲁ̅ⲗ̅
</p>
