<h1><u>
Ⲡⲓϩⲱⲥ ⲛ̀ⲧⲉ ⲛⲓⲁⲅⲅⲉⲗⲟⲥ
</u></h1>
<p style="text-align: start">
Ⲙⲁⲣⲉⲛϩⲱⲥ ⲛⲉⲙ ⲛⲓⲁⲅⲅⲉⲗⲟⲥ ϫⲉ ⲟⲩⲱⲟⲩ
ⲙ̀Ⲫϯ ϧⲉⲛ ⲛⲏⲉⲧϭⲟⲥⲓ ⲛⲉⲙ ⲟⲩϩⲓⲣⲏⲛⲏ
ϩⲓϫⲉⲛ ⲡⲓⲕⲁϩⲓ ⲛⲉⲙ ⲟⲩϯⲙⲁϯ ϧⲉⲛ
ⲛⲓⲣⲱⲙⲓ. Ⲧⲉⲛϩⲱⲥ ⲉⲣⲟⲕ ⲧⲉⲛⲥ̀ⲙⲟⲩ ⲉⲣⲟⲕ
ⲧⲉⲛϣⲉⲙϣⲓ ⲙ̀ⲙⲟⲕ ⲧⲉⲛⲟⲩⲱϣⲧ ⲙ̀ⲙⲟⲕ
ⲧⲉⲛⲟⲩⲱⲛϩ ⲛⲁⲕ ⲉⲃⲟⲗ ⲧⲉⲛⲥⲁϫⲓ ϧⲉⲛ
ⲡⲉⲕⲱⲟⲩ. Ⲧⲉⲛϣⲉⲡϩ̀ⲙⲟⲧ ⲛ̀ⲧⲟⲧⲕ ⲉⲑⲃⲉ
ⲡⲉⲕⲛⲓϣϯ ⲛ̀ⲱⲟⲩ Ⲡⲟ̅ⲥ̅ ⲡ̀ⲟⲩⲣⲟ ⲉⲧϩⲓϫⲉⲛ
ⲛⲓⲫⲏⲟⲩⲓ̀ Ⲫϯ ⲫ̀ⲓⲱⲧ ⲡⲓⲡⲁⲛⲧⲟⲕⲣⲁⲧⲱⲣ.
Ⲡⲟ̅ⲥ̅ ⲡⲓϣⲏⲣⲓ ⲙ̀ⲙⲁⲩⲁⲧϥ ⲡⲓⲙⲟⲛⲟⲅⲉⲛⲏⲥ
Ⲓⲏ̅ⲥ̅ Ⲡⲭ̅ⲥ̅ ⲛⲉⲙ ⲡⲓⲡ̅ⲛ̅ⲁ ⲉ̅ⲑ̅ⲩ.
Ⲡⲟ̅ⲥ̅ Ⲫϯ ⲡⲓϩⲏⲓⲃ ⲛ̀ⲧⲉ Ⲫϯ ⲡⲓϣⲏⲣⲓ ⲛ̀ⲧⲉ
ⲫ̀ⲓⲱⲧ ⲫⲏⲉⲧⲱⲗⲓ ⲙ̀ⲫ̀ⲛⲟⲃⲓ ⲛ̀ⲧⲉ ⲡⲓⲕⲟⲥⲙⲟⲥ
ⲛⲁⲓ ⲛⲁⲛ. Ⲫⲏⲉⲧⲱⲗⲓ ⲙ̀ⲫ̀ⲛⲟⲃⲓ ⲛ̀ⲧⲉ
ⲡⲓⲕⲟⲥⲙⲟⲥ ϣⲉⲡ ⲛⲉⲛϯϩⲟ ⲉⲣⲟⲕ.
Ⲫⲏⲉⲧϩⲉⲙⲥⲓ ⲥⲁⲟⲩⲓ̀ⲛⲁⲙ ⲙ̀ⲡⲉϥⲓⲱⲧ ⲛⲁⲓ
ⲛⲁⲛ. Ⲛ̀ⲑⲟⲕ ⲙ̀ⲙⲁⲩⲁⲧⲕ ⲉ̅ⲑ̅ⲩ ⲛ̀ⲑⲟⲕ
ⲙ̀ⲙⲁⲩⲁⲧⲕ ⲉⲧϭⲟⲥⲓ ⲡⲁⲟ̅ⲥ̅ Ⲓⲏ̅ⲥ̅ Ⲡⲭ̅ⲥ̅ ⲛⲉⲙ
ⲡⲓⲡ̅ⲛ̅ⲁ ⲉ̅ⲑ̅ⲩ ⲉ̀ⲟⲩⲱⲟⲩ ⲙ̀Ⲫϯ ⲫ̀ⲓⲱⲧ ⲁⲙⲏⲛ.
</p><p style="text-align: start">
Ϯⲛⲁⲥ̀ⲙⲟⲩ ⲉⲣⲟⲕ ⲙ̀ⲙⲏⲛⲓ ⲙ̀ⲙⲏⲛⲓ
ϯⲛⲁⲥⲙⲟⲩ ⲉⲡⲉⲕⲣⲁⲛ ⲉ̅ⲑ̅ⲩ ϣⲁ ⲉⲛⲉϩ ⲛⲉⲙ
ϣⲁ ⲉⲛⲉϩ ⲛ̀ⲧⲉ ⲛⲓⲉⲛⲉϩ ⲁⲙⲏⲛ. Ⲓⲥϫⲉⲛ
ϫⲱⲣϩ ⲁⲡⲁⲡ̅ⲛ̅ⲁ ϣⲱⲣⲡ ⲙ̀ⲙⲟϥ ⲉ̀ⲓ̀ϩⲁⲣⲟⲕ
Ⲫϯ ϫⲉ ϩⲁⲛⲟⲩⲟⲩⲱⲓⲛⲓ ⲛⲉ
ⲛⲉⲕⲟⲩⲁϩⲥⲁϩⲛⲓ ϩⲓϫⲉⲛ ⲡⲓⲕⲁϩⲓ.
Ⲛϭⲓⲉⲣⲙⲉⲗⲉⲧⲁⲛ ϩⲓϫⲉⲛ ⲛⲉⲕⲙⲱⲓⲧ ϫⲉ
ⲁⲕϣⲱⲡⲓ ⲛⲏⲓ ⲛ̀ⲟⲩⲃⲟⲏⲑⲟⲥ. Ϩⲁⲛⲁⲧⲟⲟⲩⲓ̀
Ⲡⲟ̅ⲥ̅ ⲉⲕⲉ̀ⲥⲱⲧⲉⲙ ⲉⲧⲁⲥ̀ⲙⲏ ϣⲱⲣⲡ
ⲉⲓⲉ̀ⲧⲁϩⲟⲓ ⲛⲁϩⲣⲁⲕ ⲉⲕⲉ̀ⲛⲁⲩ ⲉⲣⲟⲓ.
</p>
