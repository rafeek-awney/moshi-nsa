<h1><u>
Ⲯⲁⲗⲙⲟⲥ ⲓ̅ⲉ̅
</u><h1>
<p style="text-align: start">
Ⲁⲣⲉϩ ⲉⲣⲟⲓ Ⲡⲟ̅ⲥ̅ ϫⲉ ⲁⲓⲉⲣϩⲉⲗⲡⲓⲥ ⲉⲣⲟⲕ:
ⲁⲓϫⲟⲥ ⲙ̀Ⲡⲟ̅ⲥ̅ ϫⲉ ⲛ̀ⲑⲟⲕ ⲡⲉ ⲡⲁⲟ̅ⲥ̅ ϫⲉ
ⲛ̀ⲁ̀ⲁⲅⲁⲑⲟⲛ ⲕ̀ⲉⲣⲭ̀ⲣⲓⲁ ⲙ̀ⲙⲱⲟⲩ ⲁⲛ.
Ⲁϥⲟⲩⲱⲛϩ ⲛ̀ⲛⲉϥϣ̀ⲫⲏⲣⲓ ⲉ̀ⲛⲏⲉ̅ⲑ̅ⲩ̅ ⲉⲧϧⲉⲛ
ⲡⲉϥⲕⲁϩⲓ: ⲟⲩⲟϩ ⲁϥⲓ̀ⲣⲓ ⲛ̀ⲛⲉϥⲟⲩⲱϣ
ⲧⲏⲣⲟⲩ ⲛ̀ϧ̀ⲣⲏⲓ ⲛ̀ϧⲏⲧⲟⲩ.
Ⲁⲩⲁϣⲁⲓ ⲛ̀ϫⲉ ⲛⲟⲩϣⲱⲛⲓ: ⲙⲉⲛⲉⲛⲥⲁ ⲛⲁⲓ
ⲁⲩⲭⲱⲗⲉⲙ. Ⲛ̀ⲛⲁⲑⲱⲟⲩϯ ⲛ̀ⲛⲟⲩⲥⲩⲛⲅⲱⲅⲏ
ⲉⲃⲟⲗϧⲉⲛ ϩⲁⲛⲥ̀ⲛⲟϥ: ⲟⲩⲇⲉ ⲛ̀ⲛⲁⲉⲣⲫ̀ⲙⲉⲩⲓ̀
ⲛ̀ⲛⲟⲩⲣⲁⲛ ⲉⲃⲟⲗϧⲉⲛ ⲛⲁⲥ̀ⲫⲟⲧⲟⲩ. Ⲧ̀ⲧⲟⲓ
ⲛ̀ⲧⲉ ⲧⲁⲕ̀ⲏⲣⲟⲛⲟⲙⲓⲁ ⲛⲉⲙ ⲡⲁⲁⲫⲟⲧ ⲡⲉ
Ⲡⲟ̅ⲥ̅: ⲛ̀ⲑⲟⲕ ⲉⲑⲛⲁⲧⲁⲥⲑⲟ
ⲛ̀ⲧⲁⲕ̀ⲗⲏⲣⲟⲛⲟⲙⲓⲁ ⲉⲣⲟⲓ. Ϩⲁⲛⲛⲟϩ ⲛ̀ⲣⲱϣ
ⲁⲩϩⲉⲓ ⲉⲣⲟⲓ ϧⲉⲛ ⲛⲏⲉⲧⲁⲙⲁϩⲓ: ⲕⲉ ⲅⲁⲣ
ⲧⲁⲕ̀ⲗⲏⲣⲟⲛⲟⲙⲓⲁ ⲉⲥⲧⲁϫⲣⲏⲟⲩⲧ ⲛⲏⲓ.
Ϯⲛⲁⲥ̀ⲙⲟⲩ ⲉ̀Ⲡⲟ̅ⲥ̅ ⲫⲏⲉⲧⲁϥϯⲕⲁϯ ⲛⲏⲓ: ⲉⲧⲓ ⲙⲉ.
ⲇⲉ ⲛⲉⲙ ϣⲁ ⲛⲓⲉϫⲱⲣϩ ⲉⲩϯⲥ̀ⲃⲱ ⲛⲏⲓ ⲛ̀ϫⲉ 
ⲛⲁϭⲗⲱⲧ.
Ⲁⲓⲉⲣϣⲟⲣⲡ ⲛ̀ⲛⲁⲩ ⲉ̀ Ⲡⲟ̅ⲥ̅ ⲙ̀ⲡⲁⲙ̀ⲑⲟ ⲉⲃⲟⲗ
ⲛ̀ⲥⲏⲟⲩ ⲛⲓⲃⲉⲛ ⲛ̀ⲧⲁϣ̀ⲧⲉⲙⲕⲓⲙ. Ⲉⲑⲃⲉ ⲫⲁⲓ
ⲁϥⲟⲩⲛⲟϥ ⲛ̀ϫⲉ ⲡⲁϩⲏⲧ ⲟⲩⲟϩ ⲁϥⲑⲉⲗⲏⲗ‬
ⲛ̀ϫⲉ ⲡⲁⲗⲁⲥ: ⲉⲧⲓ ⲇⲉ ⲛⲉⲙ ⲧⲉⲕⲥⲁⲣⲝ
ⲉⲥⲉ̀ϣⲱⲡⲓ ϧⲉⲛ ⲟⲩϩⲉⲗⲡⲓⲥ. Ϫⲉ
ⲛ̀ⲛⲉⲕⲥⲱϫⲡ ⲛ̀ⲧⲁⲯⲩⲭⲏ ϧⲉⲛ
ⲁⲙⲉⲛϯ:ⲟⲩⲇⲉ ⲛ̀ⲛⲉⲕϯ ⲙ̀ⲡⲉⲑⲟⲩⲁⲃ ⲃ̀ⲧⲁⲕ
ⲉ̀ⲛⲁⲩ ⲉ̀ⲡ̀ⲧⲁⲕⲟ. Ⲛⲓⲙⲱⲓⲧ ⲛ̀ⲧⲉ ⲡ̀ⲱⲛϧ
ⲁⲕⲧⲁⲙⲟⲓ ⲉⲣⲱⲟⲩ: ⲉⲕⲉ̀ⲙⲁϩⲧ ⲛ̀ⲟⲩⲛⲟϥ
ⲛⲉⲙ ⲡⲉⲕϩⲟ: ⲡ̀ⲉⲣⲟⲩⲟⲧ ⲉⲧϧⲉⲛ
ⲧⲉⲕⲟⲩⲓⲛⲁⲙ ϣⲁ ⲉ̀ⲃⲟⲗ. ⲁ̅ⲗ̅
</p>
