<h1><u>
Ⲯⲁⲗⲙⲟⲥ ⲓ̅ⲁ̅
</u><h1>
<p style="text-align: start">
Ⲙⲁⲧⲁⲛϧⲟⲓ Ⲡⲟ̅ⲥ̅ ϫⲉ ⲡⲉ̅ⲑ̅ⲩ̅ ⲁϥⲙⲟⲩⲛⲕ:
ⲟⲩⲟϩ ⲛⲓⲙⲉⲑⲙⲏⲓ ⲁⲩⲥ̀ⲃⲟⲕ ⲉⲃⲟⲗϧⲉⲛ
ⲛⲓϣⲏⲣⲓ ⲛ̀ⲧⲉ ⲛⲓⲣⲱⲙⲓ.
Ϧⲉⲛ ϩⲁⲛⲙⲉⲧⲫ̀ⲗⲏⲟⲩ ⲡⲓⲟⲩⲁⲓ ⲡⲓⲟⲩⲁⲓ
ⲥⲁϫⲓ ⲛⲉⲙ ⲡⲉϥϣ̀ⲫⲏⲣ. Ϩⲁⲛⲥ̀ⲫⲟⲧⲟⲩ
ⲛ̀ⲭ̀ⲣⲟϥ ϧⲉⲛ ⲛⲟⲩϩⲏⲧ ⲟⲩⲟϩ ⲁⲩⲥⲁϫⲓ ϧⲉⲛ
ⲛⲟⲩϩⲏⲧ. Ⲉⲣⲉ Ⲡⲟ̅ⲥ̅ ϥⲱϯ ⲉⲃⲟⲗ ⲛ̀ⲥ̀ⲫⲟⲧⲟⲩ
ⲛⲓⲃⲉⲛ ⲛ̀ⲭ̀ⲣⲟϥ ⲛⲉⲙ ⲟⲩⲗⲁⲥ
ⲉϥϫⲉⲙⲉⲧϧⲉⲣⲟⲩⲱ. Ⲛⲁⲓ ⲉⲧⲁⲩϫⲟⲥ ϫⲉ
ⲧⲉⲛⲛⲁϭⲓⲥⲓ ⲛ̀ⲛⲉⲛⲗⲁⲥ: ⲛⲉⲛⲥ̀ⲫⲟⲧⲟⲩ ϩⲁⲛ
ⲉⲃⲟⲗ ⲙ̀ⲙⲟⲛ ⲛⲉ. Ⲛⲓⲙ ⲉⲧⲟⲓ ⲛ̀ⲟ̅ⲥ̅ ⲉⲣⲟⲛ:
Ⲉⲃⲟⲗϧⲉⲛ ⲡ̀ⲧⲁⲗⲉⲡⲱⲣⲓⲁ ⲛ̀ⲧⲉ ⲛⲓϩⲏⲕⲓ
ⲛⲉⲙ ⲡ̀ϥⲓⲁϩⲟⲙ ⲛ̀ⲧⲉ ⲛⲏⲉⲑⲙⲟⲕϩ. Ϯⲛⲟⲩ
ϯⲛⲁⲧⲱⲛⲧ ⲡⲉϫⲉ Ⲡⲟ̅ⲥ̅ ⲉⲓⲉ̀ϣⲱⲡⲓ ϧⲉⲛ
ⲫ̀ⲛⲟϩⲉⲙ ⲟⲩⲟϩ ⲉⲓⲉ̀ⲟⲩⲟⲛϩⲏⲧ ⲉⲃⲟⲗ
ⲛ̀ϧⲏⲧϥ.
Ⲛⲓⲥⲁϫⲓ ⲛ̀ⲧⲉ Ⲡⲟ̅ⲥ̅ ϩⲁⲛⲥⲁϫⲓ ⲉⲩⲟⲩⲁⲃ ⲛⲉ:
ⲟⲩϩⲁⲧ ⲉϥⲫⲟⲥⲓ ⲡⲉ: ⲉϥⲥⲱⲧⲡ ⲉ̀ⲡ̀ⲕⲁϩⲓ:
ⲉϥⲧⲟⲩⲃⲏⲟⲩⲧ ⲛ̀ⲍ̅ ⲛ̀ⲕⲱⲃ. Ⲛ̀ⲑⲟⲕ ⲇⲉ Ⲡⲟ̅ⲥ̅
ⲉⲕⲉ̀ⲧⲟⲩϫⲟⲛ ⲟⲩⲟϩ ⲉⲕⲉ̀ⲁⲣⲉϩ ⲉⲣⲟⲛ
ⲉⲃⲟⲗϩⲓⲧⲟⲧϥ ⲙ̀ⲡⲁⲓϫⲱⲟⲩ ϣⲁ ⲉⲛⲉϩ.
Ⲛⲓⲁⲥⲉⲃⲏⲥ ⲥⲉⲙⲟϣⲓ ⲙ̀ⲡ̀ⲕⲱϯ: ⲕⲁⲧⲁ
ⲡⲉⲕϭⲓⲥⲓ ⲁⲕⲑ̀ⲣⲟⲩⲉⲣⲛⲁⲃϩⲓ ⲛ̀ϫⲉ ⲛⲓϣⲏⲣⲓ
ⲛ̀ⲧⲉ ⲛⲓⲣⲱⲙⲓ ⲁ̅ⲗ̅.
</p>
