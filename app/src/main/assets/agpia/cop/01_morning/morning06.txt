<h1><u>
القطع
</u></h1>
<p style="text-align: start">
¨   Ⲡⲓⲟⲩⲱⲓⲛⲓ ⲛ̀ⲧⲁⲫ̀ⲙⲏ ⲫⲏⲉⲧⲉⲣⲟⲩⲟⲩⲱⲓⲛⲓ
ⲉ̀ⲣⲱⲙⲓ ⲛⲓⲃⲉⲛ ⲉⲑⲛⲏⲟⲩ ⲉ̀ⲡⲓⲕⲟⲥⲙⲟⲥ. Ⲁⲕⲓ̀
ⲉ̀ⲡⲓⲕⲟⲥⲙⲟⲥ ϩⲓⲧⲉⲛ ⲧⲉⲕⲙⲉⲧⲙⲁⲓⲣⲱⲙⲓ
ⲁϯⲕ̀ⲧⲏⲥⲓⲥ ⲧⲏⲣⲥ ⲑⲉⲗⲏⲗ ϧⲁ ⲡⲉⲕϫⲓⲛⲓ̀.
Ⲁⲕⲥⲱϯ ⲛ̀Ⲁⲇⲁⲙ ⲉⲃⲟⲗϧⲉⲛ ϯⲁⲡⲁⲧⲏ
ⲁⲕⲉⲣ Ⲉⲩⲁ ⲛ̀ⲣⲉⲙϩⲉ ϧⲉⲛ ⲛⲓⲛⲁⲕϩⲓ ⲛ̀ⲧⲉ
ⲫ̀ⲙⲟⲩ. Ⲁⲕϯ ⲛⲁⲛ ⲙ̀ⲡⲓⲡ̅ⲛ̅ⲁ ⲛ̀ⲧⲉ
ϯⲙⲉⲧϣⲏⲣⲓ ⲉⲛϩⲱⲥ ⲉⲛⲥ̀ⲙⲟⲩ ⲉⲣⲟⲕ ⲛⲉⲙ
ⲛⲉⲕⲁⲅⲅⲉⲗⲟⲥ ⲉⲛϫⲱ ⲙ̀ⲙⲟⲥ ϫⲉ:
<br><i>(Ⲇⲟⲝⲁ ⲡⲁⲧⲣⲓ ⲕⲉ ⲩⲓⲱ ⲕⲁⲓ ⲁⲅⲓⲟ ⲡ̀ⲛⲉⲩⲙⲁⲧⲓ).</i>
</p><p style="text-align: start">
¨   Ϧⲉⲛ ⲡ̀ϫⲓⲛⲑ̀ⲣⲉϥⲓ̀ ⲛⲁⲛ ⲉϧⲟⲩⲛ ⲛ̀ϫⲉ ⲫ̀ⲛⲁⲩ
ⲛ̀ϣⲱⲣⲡ Ⲡⲭ̅ⲥ ⲡⲉⲛⲛⲟⲩϯ ⲡⲓⲟⲩⲟⲩⲱⲓⲛⲓ
ⲛ̀ⲧⲁⲫ̀ⲙⲏ. Ⲙⲁⲣⲟⲩϣⲁⲓ ⲛ̀ϧⲏⲧⲉⲛ ⲛ̀ϫⲉ
ⲛⲓⲗⲟⲅⲓⲥⲙⲟⲥ ⲛ̀ⲧⲉ ⲡⲓⲟⲩⲟⲱⲓⲛⲓ ⲟⲩⲟϩ
ⲙ̀ⲡⲉⲛⲑ̀ⲣⲉϥϩⲟⲃⲥⲧⲉⲛ ⲛ̀ϫⲉ ⲡ̀ⲭⲁⲕⲓ
ⲛ̀ⲛⲓⲡⲁⲑⲟⲥ. Ϩⲓⲛⲁ ⲛ̀ⲧⲉⲛϩⲱⲥ ⲉⲣⲟⲕ
ⲛ̀ⲛⲟⲏⲧⲟⲥ ⲛⲉⲙ Ⲇⲁⲩⲓⲇ ⲉⲛⲱϣ ⲟⲩⲃⲏⲕ
ⲟⲩⲟϩ ⲉⲛϫⲱ ⲙ̀ⲙⲟⲥ ϫⲉ ⲁϥⲉⲣϣⲟⲣⲡ ⲙ̀ⲫⲟϩ
ⲛ̀ϫⲉ ⲛⲁⲃⲁⲗ ⲙ̀ⲫ̀ⲛⲁⲩ ⲛ̀ϣⲱⲣⲡ
ⲉ̀ⲉⲣⲙⲉⲗⲉⲧⲁ ϧⲉⲛ ⲛⲉⲕⲥⲁϫⲓ ⲧⲏⲣⲟⲩ.
Ⲥⲱⲧⲉⲙ ⲉⲧⲉⲛⲥ̀ⲙⲏ ⲕⲁⲧⲁ ⲡⲉⲕⲛⲓϣϯ ⲛ̀ⲛⲁⲓ
ⲛⲁϩⲙⲉⲛ ⲡⲟ̅ⲥ̅ ⲡⲉⲛⲛⲟⲩϯ ⲕⲁⲧⲁ
ⲛⲉⲕⲙⲉⲧϣⲉⲛϩⲏⲧ. 
<br><i>(ⲕⲁⲓ ⲛⲩⲛ ⲕⲁⲓ ⲁⲉⲓ ⲕⲁⲉ ⲉⲓⲥ ⲧⲟⲩⲥ ⲉ̀ⲱⲛⲁⲥ ⲧⲱⲛ ⲉ̀ⲱⲛⲱⲛ, ⲁⲙⲏⲛ).</i>
</p><p style="text-align: start">
¨   Ⲛⲑⲟ ⲑ̀ⲙⲁⲩ ⲙ̀ⲡⲓⲟⲩⲟⲱⲓⲛⲓ ⲉⲧⲧⲁⲓⲏⲟⲩⲧ
ⲓⲥϫⲉⲛ ⲛⲓⲙⲁⲛϣⲁⲓ ⲛ̀ⲧⲉ ⲫ̀ⲣⲏ ϣⲁ
ⲛⲉϥⲙⲁⲛϩⲱⲧⲡ ⲥⲉⲓ̀ⲛⲓ ⲛⲉ
ⲛ̀ϩⲁⲛⲇⲟⲝⲟⲗⲟⲅⲓⲁ ⲱ ϯⲙⲁⲥⲛⲟⲩϯ
ϯⲙⲁϩⲃ̅ ⲙ̀ⲫⲉ ϫⲉ ⲛ̀ⲑⲟ ⲧⲉ ϯϩ̀ⲣⲏⲣⲓ
ⲛ̀ⲕⲁⲑⲁⲣⲟⲥ ϧⲉⲛ ⲟⲩⲙⲉⲧⲁⲧϣⲓⲃϯ ⲟⲩⲟϩ
ⲑ̀ⲙⲁⲩ ⲉⲥⲟ̀ϩⲓ ⲉⲥⲟⲓ ⲙ̀ⲡⲁⲣⲑⲉⲛⲟⲥ. Ϫⲉ
ⲁⲫ̀ⲓⲱⲧ ⲥⲟⲧⲡ ⲙ̀ⲙⲟ ⲟⲩⲟϩ ⲡⲓⲡ̅ⲛ̅ⲁ̅ ⲉ̅ⲑ̅ⲩ̅
ⲁϥⲉⲣϧⲏⲓⲃⲓ ⲉⲣⲟ ⲁⲡ̀ϣⲏⲣⲓ ⲙ̀Ⲫϯ ⲓ̀
ⲁϥϭⲓⲥⲁⲣⲝ ⲉⲃⲟⲗ ⲛ̀ϧⲏϯ. Ⲙⲁϯϩⲟ ⲉⲣⲟϥ
ⲛ̀ⲧⲉϥϯ ⲙ̀ⲡ̀ⲟⲩϫⲁⲓ ⲉⲡⲓⲕⲟⲥⲙⲟⲥ
ⲫⲏⲉⲧⲁϥⲥⲟⲛⲧϥ ⲟⲩⲟϩ ⲛ̀ⲧⲉϥⲛⲁϩⲙⲉϥ
ⲉⲃⲟⲗϩⲁ ⲛⲓⲣⲁⲥⲙⲟⲥ ⲙⲁⲣⲉⲛϩⲱⲥ ⲉⲣⲟϥ
ϧⲉⲛ ⲟⲩϩⲱⲥ ⲙ̀ⲃⲉⲣⲓ ⲛ̀ⲧⲉⲥ̀ⲙⲟⲩ ⲉⲣⲟϥ.
<br><i>(ⲕⲁⲓ ⲛⲩⲛ ⲕⲁⲓ ⲁⲉⲓ ⲕⲁⲉ ⲉⲓⲥ ⲧⲟⲩⲥ ⲉ̀ⲱⲛⲁⲥ ⲧⲱⲛ ⲉ̀ⲱⲛⲱⲛ, ⲁⲙⲏⲛ).</i>
</p>
