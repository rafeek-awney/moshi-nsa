<html>
<h1><u>
Ⲯⲁⲗⲙⲟⲥ ⲣ̅ⲓ̅ⲏ
</u></h1>
<p style="text-align: start">
(ⲁ̅)
Ⲱⲟⲩⲛⲓⲁⲧⲟⲩ ⲛ̀ⲛⲓⲁⲧⲁⲧϭⲛⲓ ϩⲓ
ⲡⲓⲙⲱⲓⲧ: ⲛⲏⲉⲑⲙⲟϣⲓ ϧⲉⲛ ⲫ̀ⲛⲟⲙⲟⲥ
ⲙ̀Ⲡⲟ̅ⲥ̅.
Ⲱⲟⲩⲛⲓⲁⲧⲟⲩ ⲛ̀ⲛⲏⲉⲧϧⲟϧⲉⲧ ⲛ̀ⲥⲉ
ⲛⲉϥⲙⲉⲧⲙⲉⲑⲣⲉⲩ: ⲉⲩⲕϣϯ ⲛ̀ⲥⲱϥ
ϧⲉⲛ ⲡⲟⲩϩⲏⲧ ⲧⲏⲣϥ. Ⲛⲏ ⲅⲁⲣ
ⲉⲧⲉⲣϩⲱⲃ ⲉϯⲁⲛⲟⲙⲓⲁ ⲙ̀ⲡⲟⲩⲟⲩⲱϣ
ⲉⲙⲟϣⲓ ϩⲓ ⲛⲉϥⲙⲱⲓⲧ: ⲛ̀ⲑⲟⲕ
ⲁⲕϩⲟⲛϩⲉⲛ ⲉⲁⲣⲉϩ ⲉⲛⲉⲕⲉⲛⲧⲟⲗⲏ
ⲉⲙⲁϣⲱ: ⲁⲙⲟⲓ ⲛ̀ⲧⲉ ⲛⲁⲙⲱⲓⲧ
ⲥⲱⲟⲩⲧⲉⲛ ⲉⲁⲣⲉϩ ⲉⲛⲉⲕⲙⲉⲑⲙⲏⲓ.
Ⲧⲟⲧⲉ ⲛ̀ⲛⲁϭⲓϣⲓⲡⲓ ⲁⲓϣⲁⲛⲥⲟⲙⲥ
ⲉϫⲉⲛ ⲛⲉⲕⲉⲛⲧⲟⲗⲏ ⲧⲏⲣⲟⲩ:
ⲁⲓⲛⲁⲟⲩⲱⲛϩ ⲛⲁⲕ ⲉⲃⲟⲗ Ⲡⲟ̅ⲥ̅ ϧⲉⲛ
ⲟⲩⲥⲱⲟⲩⲧⲉⲛ ⲛ̀ⲧⲉ ⲡⲁϩⲏⲧ
ⲉⲡ̀ϫⲓⲛⲑ̀ⲣⲓⲉⲙⲓ ⲉⲛⲓϩⲁⲡ ⲛ̀ⲧⲉ
ⲛⲉⲕⲙⲉⲑⲙⲏⲓ. Ⲟⲩⲟϩ ⲛⲉⲕⲙⲉⲑⲙⲏⲓ
ϯⲛⲁⲁⲣⲉϩ ⲉⲣⲱⲟⲩ: ⲙ̀ⲡⲉⲣⲭⲁⲧ ⲛ̀ⲥⲱⲕ
ϣⲁ ⲉⲃⲟⲗ ⲉⲙⲁϣⲱ.
<br><i>(ⲇⲟⲝⲁ ⲥⲓ ⲫⲓⲗⲁⲛⲑ̀ⲣⲱⲡⲉ).</i>
</p>
<p style="text-align: start">
(ⲃ̅)
Ⲛ̀ϧ̀ⲣⲏⲓ ϧⲉⲛ ⲟⲩ ϧⲣⲉ ⲡⲓⲁⲗⲟⲩ
ⲛⲁⲥⲟⲭⲧⲉⲛ ⲡⲉϥⲙⲱⲓⲧ: ϧⲉⲛ
ⲡ̀ϫⲓⲛⲁⲣⲉϩ ⲉⲛⲉⲕⲥⲁϫⲓ: ⲁⲓⲕⲱϯ ⲛ̀ⲥⲱⲕ
ϧⲉⲛ ⲡⲁϩⲏⲧ ⲧⲏⲣϥ: ⲙ̀ⲡⲉⲣϩⲓⲧ ⲥⲁⲃⲟⲗ
ⲛ̀ⲛⲉⲕⲉⲛⲧⲟⲗⲕⲏ. Ⲁⲓⲭⲱⲡ ⲛ̀ⲛⲉⲕⲥⲁϫⲓ
ϧⲉⲛ ⲡⲁϩⲏⲧ ϩⲓⲛⲁ ⲛ̀ⲧⲁϣ̀ⲧⲉⲙⲉⲣⲛⲟⲃⲓ
ⲉⲣⲟⲕ. Ⲕ̀ⲥ̀ⲙⲁⲣⲱⲟⲩⲧ Ⲡⲟ̅ⲥ̅ ⲙⲁⲧ̀ⲥⲁⲃⲟⲓ
ⲉⲛⲉⲕⲙⲉⲑⲙⲏⲓ: ⲛ̀ϩ̀ⲣⲏⲓ ϧⲉⲛ
ⲛⲁⲥ̀ⲫⲟⲧⲟⲩ ⲁⲓⲟⲩⲱⲛϩ ⲛ̀ⲛⲓϩⲁⲡ
ⲧⲏⲣⲟⲩ ⲛ̀ⲧⲉ ⲣⲱⲕ ⲉⲃⲟⲗ. Ⲁⲓⲟⲩⲛⲟϥ
ϩⲓ ⲫ̀ⲙⲱⲓⲧ ⲛ̀ⲧⲉ ⲛⲉⲕⲙⲉⲧⲙⲉⲑⲣⲉⲩ
ⲙ̀ⲫ̀ⲣⲏϯ ⲉϫⲉⲛ ⲙⲉⲧⲣⲁⲙⲁⲟ ⲛⲓⲃⲉⲛ.
Ⲉⲓⲉ̀ⲥⲁϫⲓ ϧⲉⲛ ⲛⲉⲕⲉⲛⲧⲟⲗⲏ: ⲟⲩⲟϩ
ⲛ̀ⲧⲁⲕⲁϯ ⲉⲛⲉⲕⲙⲱⲓⲧ:
ϯⲛⲁⲉⲣⲙⲉⲗⲉⲧⲁⲛ ϧⲉⲛ ⲛⲉⲕⲙⲉⲑⲙⲏⲓ:
ⲟⲩⲟϩ ⲛ̀ⲛⲁⲉⲣⲡⲱⲃϣ ⲛ̀ⲛⲉⲕⲥⲁϫⲓ.
<br><i>(ⲇⲟⲝⲁ ⲥⲓ ⲫⲓⲗⲁⲛⲑ̀ⲣⲱⲡⲉ).</i>
</p>
<p style="text-align: start">
 (ⲅ̅)
Ⲙⲟⲓ ⲛ̀ⲟⲩϣⲉⲃⲓⲱ ⲙ̀ⲡⲉⲕⲃⲱⲕ ⲉⲓⲉ̀ⲱⲛϧ:
ⲟⲩⲟϩ ⲉⲓⲉ̀ⲁⲣⲉϩ ⲉⲛⲉⲕⲥⲁϫⲓ: ϭⲱⲣⲡ
ⲛ̀ⲛⲁⲃⲁⲗ ⲉⲃⲟⲗ ⲟⲩⲟϩ ⲉⲓⲉ̀ϯⲛⲁⲓⲧ
ⲛ̀ⲛⲉⲕϣ̀ⲫⲏⲣⲓ ⲉⲃⲟⲗϧⲉⲛ ⲡⲉⲕⲛⲟⲙⲟⲥ.
Ⲁⲛⲟⲕ ⲟⲩⲣⲉⲙⲛ̀ϫⲱⲓⲗⲓ ⲁⲛⲟⲕ ϩⲓϫⲉⲛ
ⲡⲓⲕⲁϩⲓ: ⲙ̀ⲡⲉⲣⲭⲱⲡ ⲛ̀ⲛⲉⲕⲉⲛⲧⲟⲗⲏ
ⲥⲁⲃⲟⲗ ⲙ̀ⲙⲟⲓ. Ⲁⲥϭⲓϣϣⲱⲟⲩ ⲛ̀ϫⲉ
ⲧⲁⲯⲩⲭⲏ ⲉⲡ̀ϫⲓⲛⲉⲣⲡⲓⲑⲩⲙⲓⲛ
ⲉⲛⲉⲕϩⲁⲡ ⲛ̀ⲥⲏⲟⲩ ⲛⲓⲃⲉⲛ.
ⲁⲕⲉⲣⲡⲓⲧⲓⲙⲓⲁⲛ ⲛ̀ⲛⲓⲣⲉϥϩⲓⲡ̀ϩⲟ:
ⲥⲉⲥ̀ϩⲟⲩⲟⲣⲧ ⲛ̀ϫⲉ ⲛⲏⲉⲧⲁⲩⲣⲓⲕⲓ
ⲥⲁⲃⲟⲗ ⲛ̀ⲛⲉⲕⲉⲛⲧⲟⲗⲏ. Ⲁⲗⲓⲟⲩⲓ̀
ⲉⲃⲟⲗϩⲁⲣⲟⲓ ⲙ̀ⲡ̀ϣⲱϣ ⲛⲉⲙ ⲡ̀ϣⲓⲡⲓ:
ϫⲉⲁⲓⲕⲱϯ ⲛ̀ⲥⲁ ⲛⲉⲕⲙⲉⲧⲙⲉⲑⲣⲉⲩ. Ⲕⲉ
ⲅⲁⲣ ⲁⲩϩⲉⲙⲥⲓ ⲛ̀ϫⲉ ϩⲁⲛⲁⲣⲭⲱⲛ
ⲁⲩⲥⲁϫⲓ ⲛ̀ⲥⲱⲓ: ⲡⲉⲕⲃⲱⲕ ⲇⲉ
ⲛⲁϥⲉⲣⲙⲉⲗⲉⲧⲁⲛ ϧⲉⲛ ⲛⲉⲕⲙⲉⲑⲙⲏⲓ.
Ⲕⲉ ⲅⲁⲣ ⲛⲉⲕⲙⲉⲧⲙⲉⲑⲣⲉⲩ ⲡⲉ
ⲧⲁⲙⲉⲗⲉⲧⲏ: ⲟⲩⲟϩ ⲛⲁⲥⲟϭⲛⲓ ⲛⲉ
ⲛⲉⲕⲙⲉⲑⲙⲏⲓ.
<br><i>(ⲇⲟⲝⲁ ⲥⲓ ⲫⲓⲗⲁⲛⲑ̀ⲣⲱⲡⲉ).</i>
</p>
<p style="text-align: start">
(ⲇ̅)
Ⲁⲧⲁⲯⲩⲭⲏ ϫⲱⲗϫ ⲉⲡ̀ⲕⲁϩⲓ:
ⲙⲁⲧⲁⲛϧⲟⲓ ⲕⲁⲧⲁ ⲡⲉⲕⲥⲁϫⲓ: ⲁⲓⲥⲁϫⲓ
ⲉⲛⲉⲕⲙⲱⲓⲧ: ⲟⲩⲟϩ ⲁⲕⲥⲱⲧⲉⲙ ⲉⲣⲟⲓ:
ⲙⲁⲥ̀ⲃⲱ ⲛⲏⲓ ⲉⲛⲉⲕⲙⲉⲑⲙⲏⲓ ⲙⲁⲕⲁϯ
ⲛⲏⲓ ⲉⲣⲟϥ: ⲟⲩⲟϩ ⲉⲓⲉ̀ⲉⲣⲙⲉⲗⲉⲧⲁⲛ
ϧⲉⲛ ⲛⲉⲕϣ̀ⲫⲏⲣⲓ. Ⲁⲧⲁⲯⲩⲭⲏ ϩⲩⲛⲓⲙ
ⲉⲃⲟⲗϧⲉⲛ ⲡ̀ⲙ̀ⲕⲁϩ ⲛ̀ϩⲏⲧ: ⲙⲁⲧⲁϫⲣⲟⲓ
ϧⲉⲛ ⲛⲉⲕⲥⲁϫⲓ. Ⲫ̀ⲙⲱⲓⲧ ⲛ̀ⲧⲉ
ϯⲁⲇⲓⲛⲓⲁ ϩⲓⲧϥ ⲥⲁⲃⲟⲗ ⲙ̀ⲙⲟⲓ: ⲟⲩⲟϩ
ⲛⲁ ⲛⲏⲓ ϧⲉⲛ ⲡⲉⲕⲛⲟⲙⲟⲥ. Ⲫ̀ⲙⲱⲓⲧ
ⲛ̀ⲧⲉ ϯⲙⲉⲑⲙⲏⲓ ⲁⲓⲥⲟⲧⲡϥ ⲛⲏⲓ: ⲟⲩⲟϩ
ⲛⲉⲕϩⲁⲡ ⲙ̀ⲡⲓⲉⲣⲡⲟⲩⲱⲃϣ. Ⲁⲓⲧⲱⲙⲧ
ⲉⲛⲉⲕⲙⲉⲧⲙⲉⲑⲣⲉⲩ Ⲡⲟ̅ⲥ̅ ⲙ̀ⲡⲉⲣϯϣⲓⲡⲓ
ⲛⲏⲓ: ϣⲁⲓϭⲟϫⲓ ϧⲉⲛ ⲫ̀ⲙⲱⲓⲧ ⲛ̀ⲧⲉ
ⲛⲉⲕⲉⲛⲧⲟⲗⲏ ⲉϣⲱⲡ ⲁⲓϣⲁⲛⲟⲩⲱϣⲥ
Ⲉⲃⲟⲗ.
<br><i>(ⲇⲟⲝⲁ ⲥⲓ ⲫⲓⲗⲁⲛⲑ̀ⲣⲱⲡⲉ).</i>
</p>
<p style="text-align: start">
(ⲉ̅)
Ⲥⲉⲙⲛⲉ ⲛⲟⲙⲟⲥ ⲛⲏⲓ Ⲡⲟ̅ⲥ̅ ϩⲓ ⲫ̀ⲙⲱⲓⲧ
ⲛ̀ⲧⲉ ⲛⲉⲕⲙⲉⲑⲙⲏⲓ: ⲟⲩⲟϩ ⲉⲓⲉ̀ⲕⲱϯ
ⲛ̀ⲥⲱϥ ⲛ̀ⲥⲏⲟⲩ ⲛⲓⲃⲉⲛ. Ⲙⲁⲕⲁϯ ⲛⲏⲓ
ⲟⲩⲟϩ ⲉⲕⲉ̀ϧⲟⲧϧⲉⲧ ⲛ̀ⲥⲁ ⲡⲉⲕⲛⲟⲙⲟⲥ:
ⲟⲩⲟϩ ⲉⲓⲉ̀ⲁⲣⲉϩ ⲉⲣⲟϥ ϧⲉⲛ ⲡⲁϩⲏⲧ
ⲧⲏⲣϥ. Ϭⲓⲙⲱⲓⲧ ⲛⲏⲓ ⲉⲫ̀ⲙⲱⲓⲧ ⲛ̀ⲧⲉ
ⲛⲉⲕⲉⲛⲧⲟⲗⲏ: ϫⲉ ⲫⲁⲓ ⲡⲉ
ⲉⲧⲁⲓⲟⲩⲁϣϥ. Ⲣⲉⲕ ⲡⲁϩⲏⲧ
ⲉⲛⲉⲕⲙⲉⲧⲙⲉⲑⲣⲉⲩ: ⲟⲩⲟϩ
ⲉⲩⲙⲉⲧϭⲓⲛϫⲟⲛⲥ ⲁⲛ. Ⲙⲁⲧⲁⲥⲑⲟ
ⲛ̀ⲛⲁⲃⲁⲗ ⲉϣ̀ⲧⲉⲙⲛⲁⲩ
ⲉϩⲁⲛⲙⲉⲧⲉⲫⲗⲏⲟⲩ: ⲙⲁⲧⲁⲛϧⲟⲓ ϩⲓ
ⲛⲉⲕⲙⲱⲓⲧ. Ⲥⲉⲙⲛⲉ ⲡⲉⲕⲥⲁϫⲓ ⲛⲉⲙ
ⲡⲉⲕⲃⲱⲕ ⲉϧⲟⲩⲛ ⲉⲧⲉⲕϩⲟϯ: ⲁⲗⲓⲟⲩⲓ̀
ⲙ̀ⲡ̀ϣⲓⲡⲓ ⲉⲃⲟⲗϩⲁⲣⲟⲓ ⲉⲧⲁⲓⲉⲣϭⲓⲥⲁⲛⲓⲥ
ⲉⲣⲟϥ: ⲥⲉϩⲟⲗϫ ⲅⲁⲣ ⲛ̀ϫⲉ ⲛⲉⲕϩⲁⲡ:
ϩⲏⲡⲡⲉ ⲁⲓⲉⲣⲉ̀ⲡⲓⲑⲩⲙⲓⲛ
ⲉⲛⲉⲕⲉⲛⲧⲟⲗⲏ: ⲙⲁⲣⲓⲱⲛϧ ϧⲉⲛ
ⲧⲉⲕⲙⲉⲑⲙⲏⲓ.
<br><i>(ⲇⲟⲝⲁ ⲥⲓ ⲫⲓⲗⲁⲛⲑ̀ⲣⲱⲡⲉ).</i>
</p>
<p style="text-align: start">
(ⲋ)
Ⲙⲁⲣⲉ ⲡⲉⲕⲛⲁⲓ ⲓ̀ ⲉϧⲟⲩⲛ ⲉϫⲱⲓ Ⲡⲟ̅ⲥ̅
ⲛⲉⲙ ⲡⲉⲕⲟⲩϫⲁⲓ ⲕⲁⲧⲁ ⲡⲉⲕⲥⲁϫⲓ:
ⲟⲩⲟϩ ⲉⲓⲉ̀ⲉⲣⲟⲩⲱ ⲛ̀ⲟⲩⲥⲁϫⲓ
ⲛ̀ⲛⲏⲉⲧϣⲱϣ ⲛⲏⲓ: ϫⲉ ⲁⲓⲉⲣϩⲉⲗⲡⲓⲥ
ⲉⲛⲉⲕⲥⲁϫⲓ.
Ⲙ̀ⲡⲉⲣⲱⲗⲓ ⲉⲃⲟⲗϧⲉⲛ ⲣⲱⲓ ⲙ̀ⲡ̀ⲥⲁϫⲓ
ⲛ̀ⲧⲉ ⲧⲉⲕⲙⲉⲑⲙⲏⲓ ϣⲁ ⲉⲃⲟⲗ ⲉⲙⲁϣⲱ.
Ϫⲉ ⲁⲓⲉⲣϩⲉⲗⲡⲓⲥ ⲉⲛⲉⲕϩⲁⲡ: ⲟⲩⲟϩ
ϯⲛⲁⲁⲣⲉϩ ⲉⲡⲉⲕⲛⲟⲙⲟⲥ ⲛ̀ⲥⲏⲟⲩ
ⲛⲓⲃⲉⲛ ϣⲁ ⲉⲛⲉϩ ⲛ̀ⲧⲉ ⲡⲓⲉⲛⲉϩ.
Ⲛⲁⲓⲙⲟϣⲓ ϧⲉⲛ ⲟⲩⲱϣⲥ ⲉⲃⲟⲗ ϫⲉ
ⲁⲓⲕⲱϯ ⲛ̀ⲥⲁ ⲛⲉⲕⲉⲛⲧⲟⲗⲏ. Ⲟⲩⲟϩ
ⲛⲁⲓⲥⲁϫⲓ ⲛ̀ⲛⲉⲕⲙⲉⲧⲙⲉⲑⲣⲉⲩ ⲙ̀ⲡⲉⲙ̀ⲑⲟ
ⲛ̀ⲛⲓⲟⲩⲣⲱⲟⲩ: ⲟⲩⲟϩ ⲛⲁⲓϣⲓⲡⲓ ⲁⲛ ⲡⲉ:
ⲟⲩⲟϩ ⲛⲁⲓⲉⲣⲙⲉⲗⲉⲧⲁⲛ ϧⲉⲛ
ⲛⲉⲕⲉⲛⲧⲟⲗⲏ: ⲛⲁⲓ ⲉⲧⲁⲓⲙⲛⲉⲣⲓⲧⲟⲩ
ⲉⲙⲁϣⲱ. Ⲁⲓϥⲁⲓ ⲛ̀ⲛⲁϭⲛⲁⲩϩ ⲉⲡ̀ϣⲱⲓ
ⲟⲩⲃⲉ ⲛⲉⲕⲉⲛⲧⲟⲗⲏ ⲛⲁⲓ
ⲉⲧⲁⲓⲙⲉⲛⲣⲓⲧⲟⲩ ⲉⲙⲁϣⲱ: ⲟⲩⲟϩ
ⲛⲓⲉⲣⲙⲉⲗⲉⲧⲁⲛ ϧⲉⲛ ⲛⲉⲕⲙⲉⲑⲙⲏⲓ.
<br><i>(ⲇⲟⲝⲁ ⲥⲓ ⲫⲓⲗⲁⲛⲑ̀ⲣⲱⲡⲉ).</i>
</p>
<p style="text-align: start">
(ⲍ̅)
Ⲙⲁⲫ̀ⲙⲉⲩⲓ ⲙ̀ⲡⲉⲕⲃⲱⲕ ⲉⲡⲉⲕⲥⲁϫⲓ
ⲫⲏⲉⲧⲁⲕⲑ̀ⲣⲓϩⲉⲗⲡⲓⲥ ⲉⲣⲟϥ:
ⲫⲏⲉⲧⲁϥϯⲛⲟⲙϯ ⲛⲏⲓ ϧⲉⲛ ⲡⲁⲑⲉⲃⲓⲟ: 
ϫⲉ ⲡⲉⲕⲥⲁϫⲓ ⲡⲉⲧⲁϥⲧⲁⲛϧⲟⲓ.
Ϩⲁⲛⲣⲉϥϩⲓⲡ̀ϩⲟ ⲁⲩⲉⲣⲡⲁⲣⲁⲛⲟⲙⲟⲥ
ϣⲁ ⲉⲃⲟⲗ ⲉⲙⲁϣⲱ: ⲁⲛⲟⲕ ⲇⲉ
ⲙ̀ⲡⲓⲣⲓⲕⲓ ⲥⲁⲃⲟⲗ ⲙ̀ⲡⲉⲕⲛⲟⲙⲟⲥ.
Ⲁⲓⲉⲣⲫ̀ⲙⲉⲩⲓ ⲙ̀ⲙⲉⲕϩⲁⲡ Ⲡⲟ̅ⲥ̅ ⲓⲥϫⲉⲛ
ⲡ̀ⲉⲛⲉϩ ⲟⲩⲟϩ ⲁⲓϫⲉⲙⲛⲟⲙϯ:
ⲁϥⲁⲙⲟⲛⲓ ⲙ̀ⲙⲟⲓ ⲛ̀ϫⲉ ⲟⲩⲙ̀ⲕⲁϩ ⲛ̀ϩⲏⲧ Ⲇⲉϣⲡⲁⲓⲣ ⲧⲟⲟⲕ ϩⲟⲗⲇ ⲟϥ ⲙⲉⲭ
ⲉⲃⲟⲗϩⲁ ⲛⲓⲣⲉϥⲉⲣⲛⲟⲃⲓ ⲛⲏⲉⲧⲭⲱ
ⲙ̀ⲡⲉⲕⲛⲟⲙⲟⲥ ⲛ̀ⲥⲱⲟⲩ. Ϩⲁⲛⲯⲁⲗⲙⲟⲥ ⲟⲣⲇⲓⲛⲁⲛⲥⲉϣ ⲱⲉⲣⲉ ϣⲟⲛⲅϣ ϥⲟⲣ ⲙⲉ ⲓⲛ
ⲛⲏⲓ ⲛⲉ ⲛⲉⲕⲙⲑⲙⲏⲓ ϧⲉⲛ ⲫ̀ⲙⲁ ⲛ̀ⲧⲉ
ⲡⲁⲙⲁⲛϣⲱⲡⲓ: ⲁⲓⲉⲣⲫ̀ⲙⲉⲩⲓ ⲙ̀ⲡⲉⲕⲣⲁⲛ ⲣⲉⲙⲉⲙⲃⲉⲣⲉⲇ Ⲏⲟⲩⲣ ⲛⲁⲙⲉⲭ Ⲟ
Ⲡⲟ̅ⲥ̅ ϧⲉⲛ ⲡⲓⲉϫⲱⲣϩ: ⲩⲟϩ ⲁⲓⲁⲣⲉϩ
ⲉⲡⲉⲕⲛⲟⲙⲟⲥ: ⲫⲁⲓ ⲁⲏϣⲱⲡⲓ ⲛⲏⲓ ϫⲉ
ⲁⲓⲕⲱϯ ⲛ̀ⲥⲁ ⲛⲉⲕⲙⲉⲑⲙⲏⲓ.
<br><i>(ⲇⲟⲝⲁ ⲥⲓ ⲫⲓⲗⲁⲛⲑ̀ⲣⲱⲡⲉ).</i>
</p>
<p style="text-align: start">
(ⲏ̅)
Ⲛ̀ⲑⲟⲕ ⲡⲉ ⲧⲁⲧⲟⲓ Ⲡⲟ̅ⲥ̅ ⲁⲓϫⲟⲥ ⲉⲁⲣⲉϩ
ⲉⲛⲉⲕⲉⲛⲧⲟⲗⲏ: ⲁⲓϯϩⲟ ⲉⲡⲉⲕϩⲟ ϧⲉⲛ
ⲡⲁϩⲏⲧ ⲧⲏⲣϥ: ⲛⲁⲓ ⲛⲏⲓ ⲕⲁⲧⲁ
ⲡⲉⲕⲥⲁϫⲓ: ϫⲉ ⲁⲓⲙⲟⲕⲙⲉⲕ ⲕⲁⲧⲁ
ⲛⲉⲕⲙⲱⲓⲧ.
Ⲟⲩⲟϩ ⲁⲓⲧⲁⲥⲑⲟ ⲛ̀ⲛⲁϭⲁⲗⲁⲩϫ ⲉϫⲉⲛ
ⲛⲉⲕⲙⲉⲧⲙⲉⲑⲣⲉⲩ: ⲁⲓⲥⲉⲃⲧⲱⲧ ⲟⲩⲟϩ
ⲙ̀ⲡⲓϣ̀ⲑⲟⲣⲧⲉⲣ ⲉⲁⲣⲉϩ ⲉⲛⲉⲕⲉⲛⲧⲟⲗⲏ.
Ϩⲁⲛⲥ̀ⲛⲁⲩϩ ⲛ̀ⲧⲉ ⲛⲓⲣⲉϥⲉⲣⲛⲟⲃⲓ
ⲡⲉⲧⲁⲩⲙⲟⲩⲗϫ ⲉⲣⲟⲓ: ⲟⲩⲟϩ
ⲙ̀ⲡⲓⲉⲣⲡⲱⲃϣ ⲙ̀ⲡⲉⲕⲛⲟⲙⲟⲥ. Ϧⲉⲛ
ⲧ̀ⲫⲁϣⲓ ⲛ̀ⲧⲉ ⲡⲓⲉϫⲱⲣϩ ϣⲁⲓⲧⲱⲛⲧ
ⲛ̀ⲧⲁⲟⲩⲱⲛϩ ⲛⲁⲕ ⲉⲃⲟⲗ ⲉϩ̀ⲣⲏⲓ ⲉϫⲉⲛ
ⲛⲓϩⲁⲡ ⲛ̀ⲧⲉ ⲛⲉⲕⲙⲉⲑⲙⲏⲓ. Ⲁⲛⲟⲕ ⲡⲉ
ⲡ̀ϣ̀ⲫⲏⲣ ⲛ̀ⲟⲩⲟⲛ ⲛⲓⲃⲉⲛ ⲉⲧⲉⲣϩⲟϯ
ϧⲁⲧⲉⲕϩⲏ: ⲛⲉⲙ ⲛⲏⲉⲧⲁⲣⲉϩ
ⲉⲛⲉⲕⲉⲛⲧⲟⲗⲏ. Ⲡ̀ⲕⲁϩⲓ ⲁϥⲙⲟϩ
ⲉⲃⲟⲗϧⲉⲛ ⲡⲉⲕⲛⲁⲓ Ⲡⲟ̅ⲥ̅: ⲛⲉⲕⲙⲉⲑⲙⲏⲓ
ⲙⲁⲧ̀ⲥⲁⲃⲟⲓ ⲉⲣⲱⲟⲩ.
<br><i>(ⲇⲟⲝⲁ ⲥⲓ ⲫⲓⲗⲁⲛⲑ̀ⲣⲱⲡⲉ).</i>
</p>
<p style="text-align: start">
(ⲑ̅)
Ⲁⲕⲓ̀ⲣⲓ ⲛ̀ⲟⲩⲙⲉⲧⲭ̅ⲣ̅ⲥ ⲛⲉⲙ ⲡⲉⲕⲃⲱⲕ
Ⲡⲟ̅ⲥ̅ ⲕⲁⲧⲁ ⲡⲉⲕⲥⲁϫⲓ: ⲟⲩⲙⲉⲧϩⲉⲗϫⲉ
ⲛⲉⲙ ⲟⲩⲥ̀ⲃⲱ ⲛⲉⲙ ⲟⲩⲉⲙⲓ ⲙⲁⲧ̀ⲥⲁⲃⲟⲓ
ⲉⲣⲱⲟⲩ: ϫⲉ ⲁⲓⲛⲁϩϯ ⲉⲛⲉⲕⲉⲛⲧⲟⲗⲏ.
Ⲙ̀ⲡⲁϯⲑⲉⲃⲓⲟ ⲁⲛⲟⲕ ⲁⲓⲉⲣⲙⲉⲗⲏⲥ ⲉⲑⲃⲉ 
ⲫⲁⲓ ⲁⲓⲁⲣⲉϩ ⲁⲛⲟⲕ ⲉⲡⲉⲕⲥⲁϫⲓ. Ⲛ̀ⲑⲟⲕ
ⲟⲩϩⲉⲗϫⲉ Ⲡⲟ̅ⲥ̅: ⲟⲩⲟϩ ϧⲉⲛ
ⲧⲉⲕⲙⲉⲧⲭ̅ⲣ̅ⲥ ⲙⲁⲧ̀ⲥⲁⲃⲟⲓ
ⲉⲛⲉⲕⲙⲉⲑⲙⲏⲓ. Ⲁⲥⲁϣⲁⲓ ⲉϩ̀ⲣⲏⲓ ⲉϫⲱⲓ 
ⲛ̀ϫⲉ ϯⲙⲉⲧⲉⲣϭⲓⲛϫⲟⲛⲥ ⲛ̀ⲧⲉ
ⲛⲓⲣⲉϩⲓⲡ̀ϩⲟ. Ⲁⲛⲟⲕ ⲇⲉ ϧⲉⲛ ⲡⲁϩⲏⲧ
ⲧⲏⲣϥ ⲉⲓⲉ̀ϧⲟⲧϧⲉⲧ ⲛ̀ⲥⲁ ⲛⲉⲕⲉⲛⲧⲟⲗⲏ.
Ⲁϥϭⲱⲥ ⲛ̀ϫⲉ ⲡⲟⲩϩⲏⲧ ⲙ̀ⲫ̀ⲣⲏϯ
ⲛ̀ⲟⲩⲉⲣⲱϯ: ⲁⲛⲟⲕ ϫⲉ ⲁⲓⲉⲣⲙⲉⲗⲉⲧⲁⲛ
ϧⲉⲛ ⲡⲉⲕⲛⲟⲙⲟⲥ. Ⲟⲩⲁⲅⲁⲑⲟⲛ ⲛⲏⲓ ⲡⲉ
ϫⲉ ⲁⲕⲑⲉⲃⲓⲟⲓ ϩⲟⲡⲱⲥ ⲛ̀ⲧⲁⲉⲙⲓ
ⲉⲛⲉⲕⲙⲉⲑⲙⲏⲓ: ⲟⲩⲁⲅⲁⲑⲟⲛ ⲛⲏⲓ ⲟⲛ ⲡⲉ
ⲫ̀ⲛⲟⲙⲟⲥ ⲛ̀ⲧⲉ ⲣⲱⲕ ⲉϩⲟⲧⲉ
ϩⲁⲛⲁⲛϣⲟ ⲛ̀ⲛⲟⲩⲃ ⲛⲉⲙ ϩⲁⲧ.

<br><i>(ⲇⲟⲝⲁ ⲥⲓ ⲫⲓⲗⲁⲛⲑ̀ⲣⲱⲡⲉ).</i>
</p>
<p style="text-align: start">
(ⲓ̅)
Ⲛⲉⲕϫⲓϫⲁⲩⲙⲟⲛⲕⲧ ⲟⲩⲟϩ ⲁⲩⲑⲁⲙⲓⲟⲓ:
ⲙⲁⲕⲁϯ ⲛⲏⲓ ⲟⲩⲟϩ ϯⲛⲁⲉⲙⲓ
ⲉⲛⲉⲕⲉⲛⲧⲟⲗⲏ. Ⲛⲏⲉⲧⲉⲣϩⲟϯ
ϧⲁⲧⲉⲕⲏ ⲉⲩⲉ̀ⲛⲁⲩ ⲉⲣⲟⲓ ⲟⲩⲟϩ
ⲉⲩⲉ̀ⲟⲩⲛⲟϥ: ϫⲉ ⲁⲓⲉⲣϩⲉⲗⲡⲓⲥ
ⲉⲡⲉⲕⲥⲁϫⲓ. Ⲁⲓⲉⲙⲓ Ⲡⲟ̅ⲥ̅ ϫⲉ ⲛⲉⲕϩⲁⲡ
ϩⲁⲛⲙⲉⲑⲙⲏⲓ ⲛⲉ: ⲟⲩⲟϩ ϧⲉⲛ
ⲟⲩⲙⲉⲑⲙⲏⲓ ⲁⲕⲑⲉⲃⲓⲟⲓ. ⲙⲁⲣⲉϥⲓ̀ ⲉϩ̀ⲣⲏⲓ
ⲉϫⲱⲓ ⲛ̀ϫⲉ ⲡⲉⲕⲛⲁⲓ ⲉϯⲛⲟⲙϯ ⲛⲏⲓ:
ⲛⲉⲙ ⲡⲉⲕⲥⲁϫⲓ ⲛⲉⲙ ⲡⲉⲕⲃⲱⲕ.
Ⲙⲁⲣⲟⲩⲓ̀ ⲛ̀ϫⲉ ⲛⲉⲕⲙⲉⲧϣⲉⲛϩⲏⲧ
ⲟⲩⲟϩ ⲉⲓⲉ̀ⲱⲛϧ: ϫⲉ ⲡⲉⲕⲛⲟⲙⲟⲥ ⲡⲉ
ⲧⲁⲙⲉⲗⲉⲧⲏ. Ⲙⲁⲣⲟⲩϭⲓϣⲓⲡⲓ ⲛ̀ϫⲉ
ⲛⲓⲣⲉϥϩⲓⲡ̀ϩⲟ: ϫⲉ ϧⲉⲛ ⲟⲩϭⲓⲛϫⲟⲛⲥ
ⲁⲩⲉⲣⲡⲁⲣⲁⲛⲟⲙⲓⲛ ⲉⲣⲟⲓ. Ⲁⲛⲟⲕ ⲇⲉ
ⲉⲓⲉ̀ϣⲱⲡⲓ ⲉⲓⲙⲏⲛ ϧⲉⲛ ⲛⲉⲕⲉⲛⲧⲟⲗⲏ:
ⲙⲁⲣⲟⲩⲕⲟⲧⲟⲩ ϩⲁⲣⲟⲓ ⲛ̀ϫⲉ
ⲛⲏⲉⲧⲉⲣϩⲟϯ ϧⲁⲧⲉⲕϩⲏ: ⲛⲉⲙ
ⲛⲏⲉⲧⲥⲱⲟⲩⲛ ⲛ̀ⲛⲉⲕϣ̀ⲫⲏⲣⲓ.
Ⲙⲁⲣⲉϥϣⲱⲡⲓ ⲉϥⲧⲟⲩⲃⲏⲟⲩⲧ ⲛ̀ϫⲉ
ⲡⲁϩⲏⲧ ϧⲉⲛ ⲧⲉⲕⲙⲑⲙⲏⲓ ϩⲓⲛⲁ
ⲛ̀ⲧⲁϣ̀ⲧⲉⲙϭⲓϣⲓⲡⲓ.
<br><i>(ⲇⲟⲝⲁ ⲥⲓ ⲫⲓⲗⲁⲛⲑ̀ⲣⲱⲡⲉ).</i>
</p>
<p style="text-align: start">
(ⲓ̅ⲁ̅)
Ⲁⲥⲙⲟⲩⲛⲕ ⲛ̀ϫⲉ ⲧⲁⲯⲩⲭⲏ ⲛ̀ⲥⲁ
ⲡⲉⲕⲟⲩϫⲁⲓ: ⲟⲩⲟϩ ⲁⲓⲉⲣϩⲉⲗⲡⲓⲥ
ⲉⲡⲉⲕⲥⲁϫⲓ.
Ⲁⲩⲙⲟⲩⲛⲕ ⲛ̀ϫⲉ ⲛⲁⲃⲁⲗ ⲉϫⲉⲛ
ⲡⲉⲕⲥⲁϫⲓ ⲉⲩϫⲱ ⲙ̀ⲙⲟⲥ: ϫⲉ
ⲁⲕⲛⲁϯⲛⲟⲙϯ ⲛⲏⲓ ⲛ̀ⲑ̀ⲛⲁⲩ. Ⲁⲓⲉⲣ
ⲙ̀ⲫ̀ⲣⲏϯ ⲛ̀ⲟⲩⲕⲁⲥⲕⲉⲥ ϧⲉⲛ ⲟⲩⲡⲁⲭⲛⲏ:
ⲛⲉⲕⲙⲉⲑⲙⲏⲓ ⲇⲉ ⲡ̀ⲓⲉⲣⲡⲟⲩⲱⲃϣ.
Ⲟⲩⲏⲣ ⲛⲉ ⲛⲓⲉϩⲟⲟⲩ ⲛ̀ⲧⲉ ⲡⲉⲕⲃⲱⲕ:
ⲁⲕⲛⲁⲓ̀ⲣⲓ ⲛⲏⲓ ⲛ̀ⲑ̀ⲛⲁⲩ ⲛ̀ⲟⲩϩⲁⲡ
ⲉⲃⲟⲗϧⲉⲛ ⲛⲏⲉⲧϭⲟϫⲓ ⲛ̀ⲥⲱⲓ. Ⲁⲩⲥⲁϫⲓ
ⲛⲉⲙⲏⲓ ⲛ̀ϫⲉ ϩⲁⲛⲡⲁⲣⲁⲛⲟⲙⲟⲥ
ⲛ̀ϩⲁⲛⲙⲟⲩⲛ ⲛ̀ⲥⲁϫⲓ: ⲁⲗⲗⲁ ⲙ̀ⲫ̀ⲣⲏϯ
ⲙ̀ⲡⲉⲕⲛⲟⲙⲟⲥ ⲁⲛ Ⲡⲟ̅ⲥ̅: ϫⲉ
ⲛⲉⲕⲉⲛⲧⲟⲗⲏ ⲧⲏⲣⲟⲩ ⲟⲩⲙⲉⲑⲙⲏⲓ ⲧⲉ.
Ⲁⲩϭⲟϫⲓ ⲛ̀ⲥⲱⲓ ϧⲉⲛ ⲟⲩϭⲓⲛϫⲟⲛⲥ:
ⲁⲣⲓⲃⲟⲏⲑⲓⲛ ⲉⲣⲟⲓ: ϣⲁⲧⲉⲛⲕⲉⲕⲟⲟⲩϫⲓ
ⲁⲩⲙⲟⲩⲛⲕⲧ ϩⲓϫⲉⲛ ⲡ̀ⲕⲁϩⲓ: ⲁⲛⲟⲕ ⲇⲉ
ⲙ̀ⲡⲓⲭⲱ ⲛ̀ⲥⲱⲓ ⲛ̀ⲛⲉⲕⲉⲛⲧⲟⲗⲏ. Ⲕⲁⲧⲁ
ⲡⲉⲕⲛⲁⲓ ⲙⲁⲧⲁⲛϧⲟⲓ: ⲟⲩⲟϩ ⲉⲓⲉ̀ⲁⲣⲉϩ
ⲉⲛⲓⲙⲉⲧⲙⲉⲑⲣⲉⲩ ⲛ̀ⲧⲉ ⲣⲱⲕ.
<br><i>(ⲇⲟⲝⲁ ⲥⲓ ⲫⲓⲗⲁⲛⲑ̀ⲣⲱⲡⲉ).</i>
</p>
<p style="text-align: start">
(ⲓ̅ⲃ̅)
Ⲡⲉⲕⲥⲁϫⲓ Ⲡⲟ̅ⲥ̅ ϣⲡ ϣⲁ ⲉⲛⲉϩ ϧⲉⲛ
ⲛⲓⲫⲏⲟⲩⲓ̀: ⲟⲩⲟϩ ⲧⲉⲕⲙⲉⲑⲙⲏⲓ ϣⲟⲡ
ⲓⲥϫⲉⲛ ϫⲱⲟⲩ ϣⲁ ϫⲱⲟⲩ: ⲁⲕϩⲓⲥⲉⲛϯ
ⲙ̀ⲡ̀ⲕⲁϩⲓ ⲟⲩⲟϩ ϥ̀ϣⲟⲡ ⲟⲛ ⲛ̀ϫⲉ
ⲡⲓⲉϩⲟⲟⲩ. Ϫⲉ ⲉⲛⲭⲁⲓ ⲛⲓⲃⲉⲛ ⲥⲉⲟⲓ
ⲙ̀ⲃⲱⲕ ⲛⲁⲕ: ⲉⲃⲏⲗ ϫⲉ ⲡⲉⲕⲛⲟⲙⲟⲥ ⲟⲓ
ⲙ̀ⲙⲉⲗⲉⲧⲏ ⲛⲏⲓ ⲛⲁⲓⲛⲁⲧⲁⲕⲟ ⲡⲉ ϧⲉⲛ
ⲡⲁⲑⲉⲃⲓⲟ. Ⲟⲩⲟϩ ϣⲁ
ⲉⲛⲉϩⲛ̀ⲛⲁⲉⲣⲡⲱⲃϣ ⲛ̀ⲛⲉⲕⲙⲉⲑⲙⲏⲓ:
ϫⲉ ⲛ̀ϩ̀ⲣⲏⲓⲛ̀ϧⲏⲧⲟⲩ ⲁⲕⲧⲁⲛϧⲟⲓ Ⲡⲟ̅ⲥ̅.
Ⲉⲕⲉ̀ⲛⲁϩⲙⲉⲧ Ⲡⲟ̅ⲥ̅ ϫⲉ ⲁⲛⲟⲕ ⲫⲱⲕ:
ϫⲉ ⲁⲓⲕⲱϯ ⲛ̀ⲥⲁ ⲛⲉⲕⲙⲉⲑⲙⲏⲓ.
ⲁⲛⲓⲣⲉϥⲉⲣⲛⲟⲃⲓ ⲟ̀ϩⲓ ⲛⲏⲓ ⲉⲧⲁⲕⲟⲓ:
ⲛⲉⲕⲙⲉⲧⲙⲉⲑⲣⲉⲩ ⲇⲉ ⲁⲓⲕⲁϯ ⲉⲣⲱⲟⲩ.
Ⲥⲩⲛⲧⲉⲗⲓⲁ ⲛⲓⲃⲉⲛ ⲁⲓⲛⲁⲩ ⲉⲡⲟⲩϫⲱⲕ:
ⲥⲉⲟⲩⲥⲑⲱⲛ ⲛ̀ϫⲉ ⲛⲉⲕⲉⲛⲧⲟⲗⲏ
Ⲉⲙⲁϣⲱ.
<br><i>(ⲇⲟⲝⲁ ⲥⲓ ⲫⲓⲗⲁⲛⲑ̀ⲣⲱⲡⲉ).</i>
</p>
<p style="text-align: start">
(ⲓ̅ⲅ̅)
Ϩⲱⲥ ⲟⲩϣⲟⲩⲙⲉⲛⲣⲓⲧϥ ⲡⲉ ⲡⲉⲕⲣⲁⲛ
Ⲡⲟ̅ⲥ̅: ⲙ̀ⲡⲓⲉϩⲟⲟⲩ ⲧⲏⲣϥ ⲏ̀ⲟⲓ
ⲙ̀ⲙⲉⲗⲉⲧⲏ ⲛⲏⲓ. Ⲁⲕϯⲥ̀ⲃⲱ ⲛⲏⲓ
ⲉⲛⲉⲕⲉⲛⲧⲟⲗⲏ ⲉϩⲟⲧⲉ ⲛⲁϫⲁϫⲓ ϫⲉ
ⲥⲉϣⲟⲡ ϣⲁ ⲉⲛⲉϩ.
Ⲁⲓⲕⲁϯ ⲉϩⲟⲧⲉϩⲁⲛⲡ̀ⲣⲉⲥⲃⲩⲧⲉⲣⲟⲥ:
ϫⲉ ⲁⲓⲕⲱϯ ⲛ̀ⲥⲁ ⲛⲉⲕⲉⲛⲧⲟⲗⲏ.
Ⲁⲓⲧⲁϩⲛⲟ ⲛ̀ⲛⲁϭⲁⲗⲁⲩϫ ⲉⲃⲟⲗϩⲁ
ⲙⲱⲓⲧ ⲛⲓⲃⲉⲛ ⲉⲧϩⲱⲟⲩ ϩⲓⲛⲁ
ⲛ̀ⲧⲁⲁⲣⲉϩ ⲡⲉⲕⲉⲥⲁϫⲓ.
Ⲙ̀ⲡⲓⲣⲓⲕⲓ ⲥⲁⲃⲟⲗ ⲛ̀ⲛⲉⲕϩⲁⲡ ϫⲉ ⲛ̀ⲑⲟⲕ
ⲡⲉ ⲧⲁⲕⲉⲥⲉⲙⲛⲉ ⲛⲟⲙⲟⲥ ⲛⲏⲓ. Ϩⲱⲥ
ϩⲁⲛϩⲉⲗϫⲉⲩ ⲛⲉ ⲛⲉⲕⲥⲁϫⲓ
ⲛ̀ⲧⲁϣ̀ⲃⲱⲃⲓ ⲉϩⲟⲧⲉ ⲟⲩⲃⲓⲱ ⲛⲉⲙ
ⲟⲩⲙⲟⲩⲗϩ ϧⲉⲛ ⲣⲱⲓ. Ⲁⲓⲕⲁϯ
ⲉⲃⲟⲗϧⲉⲛ ⲛⲉⲕⲉⲛⲧⲟⲗⲏ ⲉⲑⲃⲉ ⲫⲁⲓ
ⲁⲓⲙⲉⲥⲧⲉ ⲙⲱⲓⲧ ⲛⲓⲃⲉⲛ ⲛ̀ⲧⲉ
ϯⲁⲇⲓⲕⲓⲁ: ϫⲉ ⲛ̀ⲑⲟⲕ ⲡⲉⲧⲁⲕⲥⲉⲙⲛⲉ
ⲛⲟⲙⲟⲥ ⲛⲏⲓ.
<br><i>(ⲇⲟⲝⲁ ⲥⲓ ⲫⲓⲗⲁⲛⲑ̀ⲣⲱⲡⲉ).</i>
</p>
<p style="text-align: start">
(ⲓ̅ⲇ̅)
Ⲟⲩϧⲏⲃⲥ ⲛ̀ⲛⲁϭⲁⲗⲁⲩϫ ⲡⲉ
ⲡⲉⲕⲛⲟⲙⲟⲥ ⲟⲩⲟϩ ⲟⲩⲟⲩⲱⲓⲛⲓ ⲡⲉ
ⲛ̀ⲛⲁⲙⲱⲓⲧ.
Ⲁⲓⲱⲣⲕ ⲟⲩⲟϩ ⲁⲓⲥⲉⲙⲛⲏⲧⲥ ⲉⲁⲣⲉϩ
ⲉⲛⲓϩⲁⲡ ⲛ̀ⲧⲉ ⲧⲉⲕⲙⲉⲑⲙⲏⲓ: ⲁⲓⲑⲉⲃⲓⲟⲓ
ϣⲁ ⲉⲃⲟⲗ ⲉⲙⲁϣⲱ: ⲙⲁⲧⲁⲛϧⲟⲓ Ⲡⲟ̅ⲥ̅
ⲕⲁⲧⲁ ⲡⲉⲕⲥⲁϫⲓ. Ⲛⲓⲱϣ ⲛ̀ⲧⲉ ⲣⲱⲓ
ⲉⲕⲉ̀ⲥ̀ⲙⲟⲩ ⲉⲣⲱⲟⲩ Ⲡⲟ̅ⲥ̅: ⲟⲩⲟϩ
ⲙⲁⲧ̀ⲥⲁⲃⲟⲓ ⲉⲛⲉⲕϩⲁⲡ: ⲧⲁⲯⲩⲭⲏ ϧⲉⲛ
ⲛⲉⲕϫⲓϫ ⲛ̀ⲥⲏⲟⲩ ⲛⲓⲃⲉⲛ: ⲟⲩⲟϩ
ⲡⲉⲕⲛⲟⲙⲟⲥ ⲙ̀ⲡⲓⲉⲣⲡⲉϥⲱⲃϣ.
Ⲁⲩⲭⲱⲡ ⲛ̀ⲟⲩⲫⲁϣ ⲛⲏⲓ ⲛ̀ϫⲉ
ⲛⲓⲣⲉϥⲉⲣⲛⲟⲃⲓ: ⲟⲩⲟϩ ⲙ̀ⲡⲓⲥⲱⲣⲉⲙ
ⲉⲃⲟⲗϩⲁ ⲛⲉⲕⲉⲛⲧⲟⲗⲏ.
Ⲁⲓⲉⲣⲕ̀ⲗⲏⲣⲟⲛⲟⲙⲓⲛ
ⲛ̀ⲛⲉⲕⲙⲉⲧⲙⲉⲑⲣⲉⲩ ϣⲁ ⲉⲛⲉϩ: ϫⲉ
ⲟⲩⲑⲉⲗⲏⲗ ⲛ̀ⲧⲉ ⲡⲁϩⲏⲧ ⲛⲉ. Ⲁⲓⲣⲉⲕ
ⲡⲁϩⲏⲧ ⲉⲓ̀ⲣⲓ ⲛ̀ⲛⲉⲕⲙⲉⲑⲙⲏⲓ ⲉⲑⲃⲉ
ⲟⲩϯϣⲉⲃⲓⲱ ϣⲁ ⲉⲛⲉϩ.
<br><i>(ⲇⲟⲝⲁ ⲥⲓ ⲫⲓⲗⲁⲛⲑ̀ⲣⲱⲡⲉ).</i>
</p>
<p style="text-align: start">
(ⲓ̅ⲉ̅)
Ϩⲁⲛⲡⲁⲣⲁⲛⲟⲙⲟⲥ ⲁⲓⲙⲉⲥⲧⲱⲟⲩ:
ⲟⲩⲟϩ ⲡⲉⲕⲛⲟⲙⲟⲥ ⲁⲓⲙⲉⲛⲣⲓⲧϥ: ϫⲉ
ⲛ̀ⲑⲟⲕ ⲡⲉ ⲡⲁⲃⲟⲏⲑⲟⲥ ⲟⲩⲟϩ
ⲡⲁⲛⲁϣϯ: ⲁⲓⲉⲣϩⲉⲗⲡⲓⲥ ⲉⲡⲉⲕⲥⲁϫⲓ.
Ⲣⲓⲕⲓ ⲥⲁⲃⲟⲗ ⲙ̀ⲙⲟⲓ ⲛⲓⲣⲉϥⲡⲉⲧϩⲱⲟⲩ:
ⲟⲩⲟϩ ⲉⲓⲉ̀ϧⲟⲧϧⲉⲧ ⲛ̀ⲥⲁ ⲛⲓⲉⲛⲧⲟⲗⲏ
ⲛ̀ⲧⲉ ⲡⲁⲛⲟⲩϯ. Ϣⲟⲡⲧ ⲉⲣⲟⲕ ⲕⲁⲧⲁ
ⲡⲉⲕⲥⲁϫⲓ ⲟⲩⲟϩ ⲉⲓⲉ̀ⲱⲛϧ: ⲙ̀ⲡⲉⲣϯϣⲓⲡⲓ
ⲛⲏⲓ ⲉⲃⲟⲗϩⲁ ⲡⲉϯϫⲟⲩϣⲧ
ⲉⲃⲟⲗϧⲁϫⲱϥ. Ⲁⲣⲓⲃⲟⲏⲑⲓⲛ ⲉⲣⲟⲓ
ⲟⲩⲟϩ ⲉⲓⲉ̀ⲛⲟϩⲉⲙ: ⲟⲩⲟϩ
ⲉⲓⲉ̀ⲉⲣⲙⲉⲗⲉⲧⲁⲛ ϧⲉⲛ ⲛⲉⲕⲙⲉⲑⲙⲏⲓ
ⲛ̀ⲥⲏⲟⲩ ⲛⲓⲃⲉⲛ. Ⲁⲕϣⲉϣϥ ⲟⲩⲟⲛ
ⲛⲓⲃⲉⲛ ⲉⲧⲁⲩⲣⲓⲕⲓ ⲥⲁⲃⲟⲗ
ⲛ̀ⲛⲉⲕⲙⲉⲑⲙⲏⲓ: ϫⲉ ⲟⲩⲏⲓ ⲟⲩⲟϫⲓ ⲡⲉ
ⲡⲟⲩⲙⲉⲩⲓ̀. Ⲛⲓⲣⲉϥⲉⲣⲛⲟⲃⲓ ⲧⲏⲣⲟⲩ ⲛ̀ⲧⲉ
ⲡ̀ⲕⲁϩⲓ ⲁⲓⲟⲡⲟⲩ ϫⲉ ϩⲁⲛⲡⲁⲣⲁⲃⲁⲧⲏⲥ
ⲛⲉ: ⲉⲑⲃⲉ ⲫⲁⲓ ⲁⲓⲙⲉⲛⲣⲉ
ⲛⲉⲕⲙⲉⲧⲙⲉⲑⲣⲉⲩ ⲛ̀ⲥⲏⲟⲩ ⲛⲓⲃⲉⲛ:
ⲙⲁⲓϥⲧ ⲛ̀ⲛⲁϥⲟⲩⲓ̀ ⲉϧⲟⲩⲛ ⲉⲧⲉⲕϩⲟϯ:
ⲉⲃⲟⲗ ⲅⲁⲣ ϧⲉⲛ ⲛⲉⲕϩⲁⲡ ⲁⲓⲉⲣϩⲟϯ
<br><i>(ⲇⲟⲝⲁ ⲥⲓ ⲫⲓⲗⲁⲛⲑ̀ⲣⲱⲡⲉ).</i>
</p>
<p style="text-align: start">
(ⲓ̅ⲋ̅)
Ⲁⲓⲓ̀ⲣⲓ ⲛ̀ⲟⲩϩⲁⲡ ⲛⲉⲙ ⲟⲩⲙⲉⲑⲙⲏⲓ:
ⲙ̀ⲡⲉⲣⲧⲏⲓⲧ ⲉⲧⲟⲧⲟⲩ ⲛ̀ⲛⲏⲉⲧϭⲓ ⲙ̀ⲙⲟⲓ
ⲛ̀ϫⲟⲛⲥ. Ϣⲉⲡ ⲡⲉⲕⲃⲱⲕ ⲉⲣⲟⲕ
ⲉⲟⲩⲡⲉⲑⲛⲁⲛⲉϥ: ⲙ̀ⲡⲉⲛⲑ̀ⲣⲟⲩϫⲉ
ⲙⲉⲑⲛⲟⲩϫ ⲉⲣⲟⲓ ⲛ̀ϫⲉ ⲛⲓⲣⲉϥϩⲓⲡ̀ϩⲟ.
Ⲛⲁⲃⲁⲗ ⲁⲩⲙⲟⲩⲛⲕ ⲛ̀ⲥⲁ ⲡⲉⲕⲟⲩϫⲁⲓ
ⲛⲉⲙ ⲡ̀ⲥⲁϫⲓ ⲛ̀ⲧⲉ ⲧⲉⲕⲙⲉⲑⲙⲏⲓ:
ⲁⲣⲓⲟⲩⲓ̀ ⲛⲉⲙ ⲡⲉⲕⲃⲱⲕ ⲕⲁⲧⲁ ⲡⲉⲕⲛⲁⲓ:
ⲟⲩⲟϩ ⲛⲉⲕⲙⲉⲑⲙⲏⲓ: ⲙⲁⲧ̀ⲥⲁⲃⲟⲓ
ⲉⲣⲱⲟⲩ. Ⲁⲛⲟⲕ ⲡⲉ ⲡⲉⲕⲃⲱⲕ ⲙⲁⲕⲁϯ
ⲛⲏⲓ: ⲟⲩⲟϩ ϯⲛⲁⲉⲙⲓ
ⲉⲛⲉⲕⲙⲉⲧⲙⲉⲑⲣⲉⲩ. Ⲡ̀ⲥⲏⲟⲩ ⲡⲉ ⲉⲓ̀ⲣⲓ
ⲙ̀Ⲡⲟ̅ⲥ̅: ⲁⲩϫⲱⲣ ⲙ̀ⲡⲉⲕⲛⲟⲙⲟⲥ ⲉⲃⲟⲗ:
ⲉⲑⲃⲉ ⲫⲁⲓ ⲁⲓⲙⲉⲛⲣⲉ ⲛⲉⲕⲉⲛⲧⲟⲗⲏ
ⲉϩⲟⲧⲉ ⲡⲓⲛⲟⲩⲃ ⲛⲉⲙ ⲡⲓⲇⲟⲡⲁⲛⲓⲟⲛ.
ⲉⲑⲃⲉ ⲫⲁⲓ ⲁⲓⲟ̀ϩⲓ ⲉⲣⲁⲧ ⲟⲩⲃⲉ
ⲛⲉⲕⲉⲛⲧⲟⲗⲏ ⲧⲏⲣⲟⲩ: ⲙⲱⲓⲧ ⲛⲓⲃⲉⲛ
ⲛ̀ⲧⲉ ⲡ̀ϭⲓⲛϫⲟⲛⲥ ⲁⲓⲙⲉⲥⲧⲱⲟⲩ.
<br><i>(ⲇⲟⲝⲁ ⲥⲓ ⲫⲓⲗⲁⲛⲑ̀ⲣⲱⲡⲉ).</i>
</p>
<p style="text-align: start">
(ⲓ̅ⲍ̅)
Ϩⲁⲛϣ̀ⲫⲏⲣⲓ ⲛⲉ ⲛⲉⲕⲙⲉⲧⲙⲉⲑⲣⲉⲩ:
ⲉⲑⲃⲉ ⲫⲁⲓ ⲁⲥϧⲉⲧϧⲱⲧⲟⲩ ⲛ̀ϫⲉ
ⲧⲁⲯⲩⲭⲏ.
Ⲫ̀ⲟⲩⲱⲛϩ ⲉⲃⲗ ⲛ̀ⲧⲉ ⲛⲉⲕⲥⲁϫⲓ
ⲉϥⲉ̀ⲉⲣⲟⲩⲱⲓⲛⲓ ⲉⲣⲟⲓ: ⲟⲩⲟϩ ⲉϥⲉ̀ϯⲕⲁϯ
ⲛ̀ⲛⲓⲕⲟⲩϫⲓ ⲛ̀ⲁⲗⲱⲟⲩⲓ̀. Ⲁⲓⲟⲩⲱⲛ ⲛ̀ⲣⲱⲓ
ⲟⲩⲟϩ ⲁⲓⲥⲱⲕ ⲛⲏⲓ ⲛ̀ⲟⲩⲡ̅ⲛ̅ⲁ: ϫⲉ
ⲛⲁⲓϭⲓϣϣⲱⲟⲩ ⲉⲛⲉⲕⲉⲛⲧⲟⲗⲏ.
Ϫⲟⲩϣⲧ ⲉϧ̀ⲣⲏⲓ ⲉϫⲱⲓ ⲟⲩⲟϩ ⲛⲁⲓ ⲛⲏⲓ:
ⲕⲁⲧⲁ ⲡ̀ϩⲁⲡ ⲛ̀ⲛⲏⲑⲙⲉⲓ ⲙ̀ⲡⲉⲕⲣⲁⲛ.
Ⲉⲕⲉ̀ⲥⲟⲩⲧⲉⲛ ⲛⲁⲛⲁⲩⲃⲉⲛ ⲕⲁⲧⲁ
ⲡⲉⲕⲥⲁϫⲓ: ⲟⲩⲟϩ ⲙ̀ⲡⲉⲛⲑ̀ⲣⲟⲩⲟ̅ⲥ̅ ⲉⲣⲟⲓ
ⲛ̀ϫⲉ ⲁⲛⲟⲙⲓⲁ ⲛⲓⲃⲉⲛ. Ⲥⲟⲧⲧ ⲉⲃⲟⲗϩⲁ
ⲟⲩⲙⲉⲑⲛⲟⲩϫ ⲛ̀ⲧⲉ ϩⲁⲛⲣⲱⲙⲓ: ⲟⲩⲟϩ
ⲉⲓⲉ̀ⲁⲣⲉϩ ⲉⲛⲉⲕⲉⲛⲧⲟⲗⲏ. Ⲙⲁⲣⲉ
ⲡⲉⲕϩⲟ ⲉⲣⲟⲩⲱⲓⲛⲓ ⲉϩ̀ⲣⲏⲓ ⲉϫⲉⲛ
ⲡⲉⲕⲃⲱⲕ: ⲟⲩⲟϩ ⲛⲉⲕⲙⲉⲑⲙⲏⲓ
ⲙⲁⲧ̀ⲥⲁⲃⲟⲓ ⲉⲣⲱⲟⲩ. Ⲛⲁⲃⲁⲗ ⲁⲩⲥⲓⲛⲓ
ϩⲓ ⲫ̀ⲙⲱⲓⲧ ⲉⲃⲟⲗ ⲛ̀ⲧⲉ ϩⲁⲛⲙⲱⲟⲩ:
ⲉⲑⲃⲉ ϫⲉ ⲙ̀ⲡⲟⲩⲁⲣⲉϩ ⲉⲡⲉⲕⲛⲙⲟⲥ.
<br><i>(ⲇⲟⲝⲁ ⲥⲓ ⲫⲓⲗⲁⲛⲑ̀ⲣⲱⲡⲉ).</i>
</p>
<p style="text-align: start">
 (ⲓ̅ⲏ̅) 
Ⲛ̀ⲑⲟⲕ ⲟⲩⲑ̀ⲙⲏⲓ Ⲡⲟ̅ⲥ̅ ⲟⲩⲟϩ ϥ̀ⲥⲟⲩⲧⲱⲛ
ⲛ̀ϫⲉ ⲛⲉⲕϩⲁⲡ: ⲁⲕϩⲟⲛϩⲉⲛ
ⲛ̀ⲟⲩⲇⲓⲕⲉⲟⲥⲩⲛⲏ ⲛⲉⲙ ⲟⲩⲙⲉⲑⲙⲏⲓ
ⲉⲙⲁϣⲱ: ⲉⲧⲉ ⲛⲉⲕⲙⲉⲧⲙⲉⲑⲣⲉⲩ ⲛⲉ.
Ⲡ̀ⲭⲟϩ ⲙ̀ⲉⲕⲏⲓ ⲁϥⲑ̀ⲣⲓⲃⲱⲗ ⲉⲃⲟⲗ: ϫⲉ
ⲁⲩⲉⲣⲡⲱⲃϣ ⲛ̀ⲛⲉⲕⲉⲛⲧⲟⲗⲏ ⲛ̀ϫⲉ
ⲛⲁϫⲁϫⲓ: ϥ̀ⲫⲟⲥⲓ ⲛ̀ϫⲉ ⲡⲉⲕⲥⲁϫⲓ
ⲉⲙⲁϣⲱ: ⲟⲩⲟϩ ⲡⲉⲕⲃⲱⲕ
ⲁϥⲙⲉⲛⲣⲓⲧϥ.
Ⲁⲛⲟⲕ ⲇⲉ ⲟⲩⲁⲗⲟⲩ ⲉϥϣⲟϣϥ:
ⲛⲉⲕⲙⲉⲑⲙⲏⲓ ⲙ̀ⲡⲓⲉⲣⲡⲟⲩⲱⲃϣ:
ⲧⲉⲕⲙⲉⲑⲙⲏⲓ ⲟⲩⲙⲉⲑⲙⲏⲓ ⲧⲉ ϣⲁ
ⲉⲛⲉϩ: ⲟⲩⲟϩ ⲡⲉⲕⲥⲁϫⲓ ⲟⲩⲑ̀ⲙⲏⲓ ⲡⲉ.
Ⲟⲩϩⲟϫϩⲉϫ ⲛⲉⲙ ⲟⲩⲁⲛⲁⲅⲕⲏ
ⲡⲉⲧⲁⲩϫⲉⲙⲧ: ⲛⲉⲕⲉⲛⲧⲟⲗⲏ ⲡⲉ
ⲧⲁⲙⲗⲉⲧⲉⲏ. Ϩⲁⲛⲙⲉⲑⲙⲏⲓ ⲛⲉ
ⲛⲉⲕⲙⲉⲧⲙⲉⲑⲣⲉⲩ ϣⲁ ⲉⲛⲉϩ: ⲙⲁⲕⲁϯ
ⲛⲏⲓ ⲟⲩⲟϩ ⲉⲓⲉ̀ⲱⲛϧ.
<br><i>(ⲇⲟⲝⲁ ⲥⲓ ⲫⲓⲗⲁⲛⲑ̀ⲣⲱⲡⲉ).</i>
</p>
<p style="text-align: start">
(ⲓ̅ⲑ̅)
Ⲁⲓⲱϣ ⲉⲃⲟⲗϧⲉⲛ ⲡⲁϩⲏⲧ ⲧⲏⲣϥ
ⲥⲱⲧⲉⲙ ⲉⲣⲟⲓ Ⲡⲟ̅ⲥ̅: ⲛⲉⲕⲙⲉⲑⲙⲏⲓ
ⲉⲓⲉ̀ⲕⲱϯ ⲛ̀ⲥⲱⲟⲩ. Ⲁⲓⲱϣ ⲉⲡ̀ϣⲱⲓ
ϩⲁⲣⲟⲕ ⲛⲁϩⲙⲉⲧ: ⲟⲩⲟϩ ⲉⲓⲉ̀ⲁⲣⲉϩ
ⲉⲛⲉⲕⲙⲉⲧⲙⲉⲑⲣⲉⲩ.
Ⲁⲓⲉⲣϣⲟⲣⲡ ⲙ̀ⲫⲟϩ ⲙ̀ⲡ̀ⲥⲏⲟⲩ ⲁⲛ ⲡⲉ:
ⲁⲓⲱϣ ⲉⲃⲟⲗ ⲟⲩⲟϩ ⲁⲓⲉⲣϩⲉⲗⲡⲓⲥ
ⲉⲡⲉⲕⲥⲁϫⲓ: ⲁⲩⲉⲣϣⲟⲣⲡ ⲙ̀ⲫⲟϩ ⲛ̀ϫⲉ
ⲛⲁⲃⲁⲗ ⲙ̀ⲫ̀ⲛⲁⲩ ⲛ̀ϣⲱⲣⲡ
ⲉⲉⲣⲙⲉⲗⲉⲧⲁⲛ ⲛ̀ⲛⲉⲕⲥⲁϫⲓ Ⲥⲱⲧⲉⲙ
ⲉⲧⲁⲥ̀ⲙⲏ Ⲡⲟ̅ⲥ̅ ⲕⲁⲧⲁ ⲡⲉⲕⲛⲁⲓ: ⲟⲩⲟϩ
ⲙⲁⲧⲁⲛϧⲟⲓ ⲕⲁⲧⲁ ⲛⲉⲕϩⲁⲡ.
Ⲁⲩϧⲱⲛⲧ ⲛ̀ϫⲉ ⲛⲏⲉⲧϭⲟϫⲓ ⲛ̀ⲥⲱⲓ
ϧⲉⲛ ⲟⲩⲁⲛⲟⲙⲓⲁ: ⲁⲩⲟⲩⲉⲓ ⲇⲉ ⲥⲁⲃⲟⲗ
ⲙ̀ⲡⲉⲕⲛⲟⲙⲟⲥ. Ⲕ̀ϧⲉⲛⲧ ⲛ̀ⲑⲟⲕ Ⲡⲟ̅ⲥ̅
ⲟⲩⲟϩ ⲛⲉⲕⲉⲛⲧⲟⲗⲏ ⲧⲏⲣⲟⲩ
ϩⲁⲛⲙⲉⲑⲙⲏⲓ ⲛⲉ: ⲓⲥϫⲉⲛ ϩⲏ ⲁⲓⲉⲙⲓ
ⲉⲃⲟⲗϧⲉⲛ ⲛⲉⲕⲙⲉⲧⲙⲉⲑⲣⲉⲩ: ϫⲉ
ⲁⲕϩⲓⲥⲉⲛϯ ⲙ̀ⲙⲱⲟⲩ ϣⲁ ⲉⲛⲉϩ.
<br><i>(ⲇⲟⲝⲁ ⲥⲓ ⲫⲓⲗⲁⲛⲑ̀ⲣⲱⲡⲉ).</i>
</p>
<p style="text-align: start">
(ⲕ̅)
Ⲁⲛⲁⲩ ⲉⲡⲁⲑⲉⲃⲓⲟ ⲟⲩⲟϩ ⲛⲁϩⲙⲉⲧ:
ϫⲉ ⲡⲉⲕⲛⲟⲙⲟⲥ ⲙ̀ⲡⲓⲉⲣⲡⲱⲃϣ:
ⲙⲁϩⲁⲡ ⲉⲡⲁϩⲁⲡ ⲟⲩⲟϩ ⲥⲟⲧⲧ: ⲉⲑⲃⲉ
ⲡⲉⲕⲥⲁϫⲓ ⲙⲁⲣⲓⲱⲛϧ. Ϥ̀ⲟⲩⲏⲟⲩ ⲥⲁⲃⲟⲗ
ⲛ̀ⲛⲓⲣⲉϥⲉⲣⲛⲟⲃⲓ ⲛ̀ϫⲉ ⲡⲓⲟⲩϫⲁⲓ: ϫⲉ
ⲛⲉⲕⲙⲉⲑⲙⲏⲓ ⲙ̀ⲡⲟⲩⲕⲱϯ ⲛ̀ⲥⲱⲟⲩ.
Ⲥⲉⲟϣ ⲛ̀ϫⲉ ⲛⲉⲕⲙⲉⲧϣⲉⲛϩⲏⲧ Ⲡⲟ̅ⲥ̅
ⲉⲙⲁϣⲱ: ⲙⲁⲧⲁⲛϧⲟⲓ ⲕⲁⲧⲁ ⲛⲉⲕϩⲁⲡ.
Ⲛⲁϣⲉ ⲛⲏⲉⲧϭⲟϫⲓ ⲛ̀ⲥⲱⲓ ⲟⲩⲟϩ
ⲉⲩϩⲟϫϩⲉϫ ⲙ̀ⲙⲟⲓ: ⲙ̀ⲡⲓⲣⲓⲕⲓ ⲥⲁⲃⲟⲗ
ⲛ̀ⲛⲉⲕⲙⲉⲧⲉⲙⲑⲣⲉⲩ. Ⲁⲓⲛⲁⲩ
ⲉϩⲁⲛⲕⲁϯ ⲟⲩⲟϩ ⲛⲁⲓϭⲓⲙ̀ⲕⲁϩ ⲛ̀ϩⲏⲧ:
ⲉⲑⲃⲉ ϫⲉ ⲙ̀ⲡⲟⲩⲁⲣⲉϩ ⲉⲛⲉⲕⲥⲁϫⲓ.
ⲁⲛⲁⲩ Ⲡⲟ̅ⲥ̅ ϫⲉ ⲁⲓⲉⲣⲁⲅⲁⲡⲁⲛ
ⲛ̀ⲛⲉⲕⲉⲛⲧⲟⲗⲏ: ϧⲉⲛ ⲡⲉⲕⲛⲁⲓ Ⲡⲟ̅ⲥ̅
ⲙⲁⲧⲁⲛϧⲟⲓ: ⲧ̀ⲁⲣⲭⲏ ⲛ̀ⲧⲉ ⲛⲉⲕⲥⲁϫⲓ
ⲑ̀ⲙⲏⲓ ⲧⲉ: ⲟⲩⲟϩ ϩⲁⲛ ϣⲁ ⲉⲛⲉϩ ⲛⲉ
ⲛⲓϩⲁⲡ ⲧⲏⲣⲟⲩ ⲛ̀ⲧⲉ ⲛⲉⲕⲙⲉⲑⲙⲏⲓ.
<br><i>(ⲇⲟⲝⲁ ⲥⲓ ⲫⲓⲗⲁⲛⲑ̀ⲣⲱⲡⲉ).</i>
</p>
<p style="text-align: start">
(ⲕ̅ⲁ̅)
Ϩⲁⲛⲁⲣⲭⲱⲛ ⲁⲩϭⲟϫⲓ ⲛ̀ⲥⲱⲓ ⲛ̀ϫⲓⲛϫⲏ:
ⲉⲃⲟⲗϧⲉⲛ ⲛⲉⲕⲥⲁϫⲓ ⲁϥⲉⲣϩⲟϯ ⲛ̀ϫⲉ
ⲡⲁϩⲏⲧ. Ⲉⲓⲉ̀ⲑⲉⲗⲏⲗ ⲁⲛⲟⲕ ⲉϫⲉⲛ
ⲡⲉⲕⲥⲁϫⲓ: ⲙ̀ⲫ̀ⲣⲏϯ ⲙ̀ⲫⲏⲉⲧⲁϥϫⲓⲙⲓ
ⲛ̀ⲟⲩⲙⲏϣ ⲛ̀ϣⲱⲗ. Ⲁⲓⲙⲉⲥⲧⲉ
ϯⲁⲇⲓⲕⲓⲁ ⲟⲩⲟϩ ⲁⲓⲟⲣⲃⲉⲥ: ⲡⲉⲕⲛⲟⲙⲟⲥ
ⲇⲉ ⲁⲓⲙⲉⲛⲣⲓⲧϥ. Ⲍ̅ ⲛ̀ⲥⲟⲡ ⲙ̀ⲡⲓⲉϩⲟⲟⲩ
ⲁⲓⲥ̀ⲙⲟⲩ ⲉⲣⲟⲕ ⲉϫⲉⲛ ⲛⲓϩⲁⲡ ⲛ̀ⲧⲉ
ⲧⲉⲕⲙⲑⲙⲏⲓ. Ⲙⲁⲣⲉⲥϣⲱⲡⲓ ⲛ̀ϫⲉ
ⲟⲩⲛⲓϣϯ ⲛ̀ϩⲓⲣⲏⲛⲏ ⲛ̀ⲛⲏⲉⲑⲙⲉⲓ
ⲙ̀ⲡⲉⲕⲣⲁⲛ: ⲟⲩⲟϩ ⲙ̀ⲙⲟⲛ
ⲥ̀ⲕⲁⲛⲇⲁⲗⲟⲛ ϣⲟⲡ ⲛⲱⲟⲩ.
Ⲛⲁⲓϫⲟⲩϣⲧ ⲉⲃⲟⲗ ϧⲁⲧϩⲏ
ⲙ̀ⲡⲉⲕⲟⲩϫⲁⲓ Ⲡⲟ̅ⲥ̅: ⲟⲩⲟϩ
ⲛⲉⲕⲉⲛⲧⲟⲗⲏ ⲁⲓⲁⲣⲉϩ ⲉⲣⲱⲟⲩ.
Ⲁⲧⲁⲯⲩⲭⲏ ⲁⲣⲉϩ
ⲉⲛⲉⲕⲙⲉⲧⲙⲉⲑⲣⲉⲩ: ⲟⲩⲟϩ
ⲁⲥⲙⲉⲛⲣⲓⲧⲟⲩ ⲉⲙⲁϣⲱ: ⲁⲓⲁⲣⲉϩ
ⲉⲛⲉⲕⲉⲛⲧⲟⲗⲏ ⲛⲉⲙ
ⲛⲉⲕⲙⲉⲧⲙⲉⲑⲣⲉⲩ: ⲟⲩⲟϩ ⲛⲁⲙⲱⲓⲧ
ⲧⲏⲟⲣⲩ ⲥⲉⲭⲏ ⲙ̀ⲡⲉⲕⲙ̀ⲑⲟ.
<br><i>(ⲇⲟⲝⲁ ⲥⲓ ⲫⲓⲗⲁⲛⲑ̀ⲣⲱⲡⲉ).</i>
</p>
<p style="text-align: start">
(ⲕ̅ⲃ̅)
Ⲙⲁⲣⲉ ⲡⲁϯϩⲟ ϧⲱⲛⲧ ⲙ̀ⲡⲉⲕⲙ̀ⲑⲟ
Ⲡⲟ̅ⲥ̅ ⲙⲁⲕⲁϯ ⲛⲏⲓ ⲕⲁⲧⲁ ⲡⲉⲕⲥⲁϫⲓ.
Ⲉϥⲉ̀ⲓ̀ ⲉϧⲟⲩⲛ ⲙ̀ⲡⲉⲕⲙ̀ⲑⲟ ⲛ̀ϫⲉ
ⲡⲁⲁⲝⲓⲱⲙⲁ: ⲕⲁⲧⲁ ⲡⲉⲕⲥⲁϫⲓ
ⲙⲁⲧⲁⲛϧⲟⲓ.
Ⲉⲣⲉ ⲛⲁⲥ̀ⲫⲟⲧⲟⲩ ⲃⲉⲃⲓ ⲛ̀ⲟⲩⲥ̀ⲙⲟⲩ
ⲉϣⲱⲡ ⲁⲕϣⲁⲛⲧ̀ⲥⲁⲃⲟⲓ ⲉⲛⲉⲕⲙⲉⲑⲙⲏⲓ.
Ⲡⲁⲗⲁⲥ ⲉϥⲉ̀ⲉⲣⲟⲩⲱ ϧⲉⲛ ⲛⲉⲥⲁϫⲓ: ϫⲉ
ⲛⲉⲕⲉⲛⲧⲟⲗⲏ ⲁⲓⲉⲣⲡⲓⲑⲩⲙⲓⲛ ⲉⲣⲱⲟⲩ.
Ⲁⲓϭⲓϣϣⲱⲟⲩ ⲙ̀ⲡⲉⲕⲟⲩϫⲁⲓ Ⲡⲟ̅ⲥ̅
ⲟⲩⲟϩ ⲡⲉⲕⲛⲟⲙⲟⲥ ⲡⲉ ⲧⲁⲙⲉⲗⲉⲧⲏ.
ⲉⲥⲉ̀ⲱⲛϧ ⲛ̀ϫⲉ ⲧⲁⲯⲩⲭⲏ ⲟⲩⲟϩ
ⲉⲥⲉ̀ⲥ̀ⲙⲟⲩ ⲉⲣⲟⲕ: ⲟⲩⲟϩ ⲛⲉⲕϩⲁⲡ
ⲉⲩⲉ̀ⲉⲣⲃⲟⲏⲑⲓⲛ ⲉⲣⲟⲓ. Ⲁⲓⲥⲱⲣⲉⲙ
ⲙ̀ⲫ̀ⲣⲏϯ ⲛ̀ⲟⲩⲉⲥⲱⲟⲩ ⲉⲁϥⲧⲁⲕⲟ: ⲕⲱϯ
ⲛ̀ⲥⲁ ⲡⲉⲕⲃⲱⲕ ϫⲉ ⲛⲉⲕⲉⲛⲧⲟⲗⲏ
ⲙ̀ⲡⲓⲉⲣⲡⲟⲩⲱⲃϣ. Ⲁ̅̅ⲗ
</p>
</html>
