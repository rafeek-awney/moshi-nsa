<h1><u>
Ⲯⲁⲗⲙⲟⲥ ⲣ̅ⲙ
</u></h1>
<p style="text-align: start">
Ⲡⲟ̅ⲥ̅ ⲁⲓⲱϣ ⲟⲩⲃⲏⲕ ⲥⲱⲧⲉⲙ ⲉⲣⲟⲓ:
ⲙⲁϩⲑⲏⲕ ⲉⲧ̀ⲥ̀ⲙⲏ ⲛ̀ⲧⲉ ⲡⲁϯϩⲟ
ⲉⲡ̀ϫⲓⲛⲧⲁⲱϣ ⲉⲡ̀ϣⲱⲓ ϩⲁⲣⲟⲕ.
Ⲙⲁⲣⲉⲥⲱⲟⲩⲧⲉⲛ ⲙ̀ⲡⲉⲕⲙ̀ⲑⲟ ⲛ̀ϫⲉ
ⲧⲁⲡⲣⲟⲥⲉⲩⲭⲏ ⲙ̀ⲫ̀ⲣⲏϯ
ⲛ̀ⲟⲩⲥⲑⲟⲓⲛⲟⲩϥⲓ: ⲡ̀ⲧⲱⲛϥ ⲉⲡ̀ϣⲱⲓ
ⲛ̀ⲧⲉ ⲛⲁϫⲓϫ ⲟⲩϣⲟⲩϣⲱⲟⲩϣⲓ ⲛ̀ⲧⲉ
ϩⲁⲛⲁⲣⲟⲩϩⲓ ⲡⲉ. Ⲡⲟ̅ⲥ̅ ⲭⲱ
ⲛⲟⲩⲁⲣⲉϩ ϩⲓⲣⲉⲛ ⲣⲱⲓ ⲛⲉⲙ ⲟⲩⲥ̀ⲃⲉ
ⲛ̀ⲧⲉ ⲟⲩⲧⲁϫⲣⲟ ⲛ̀ⲛⲁⲥ̀ⲫⲟⲧⲟⲩ. Ⲟⲩⲟϩ
ⲙ̀ⲡⲉⲣⲣⲓⲕⲓ ⲙ̀ⲡⲁϩⲏⲧ ⲉⲟⲩⲥⲁϫⲓ ⲛ̀ⲧⲉ
ⲟⲩⲙⲉⲧⲛⲉⲧϩⲱⲟⲩ: ⲉϫⲉⲙⲗⲱⲓϫⲓ
ϧⲉⲛ ϩⲁⲛⲗⲱⲓϫⲓ ϧⲉⲛ ϩⲁⲛⲛⲟⲃⲓ ⲛⲉⲙ
ϩⲁⲛⲣⲱⲙⲓ ⲉⲩⲉⲣϩⲱⲃ ⲉϯⲁⲛⲟⲙⲓⲁ:
ⲟⲩⲟϩ ⲛ̀ⲛⲁϯⲙⲁϯ ⲛⲉⲙ ⲛⲟⲩⲥⲱⲧⲡ.
Ⲉϥⲉ̀ⲧ̀ⲥⲁⲃⲟⲓ ϧⲉⲛ ⲟⲩⲛⲁⲓ ⲛ̀ϫⲉ
ⲡⲓⲑ̀ⲙⲏⲓ ⲟⲩⲟϩ ⲉϥⲉ̀ⲥⲟϩⲓ ⲙ̀ⲙⲟⲓ:
ⲫ̀ⲛⲉϩ ⲛ̀ⲧⲉ ⲟⲩⲣⲉϥⲉⲣⲛⲟⲃⲓ
ⲙ̀ⲡⲉⲛⲑ̀ⲣⲉϥⲉⲣⲛⲟⲃⲓ
ⲙ̀ⲡⲉⲛⲑ̀ⲣⲉϥϯⲕⲉⲛⲓ ⲉϫⲉⲛ ⲧⲁⲁⲫⲉ.
Ϫⲉ ⲉⲧⲓ ⲧⲁⲡ̀ⲣⲟⲥⲉⲩⲭⲏ ϧⲉⲛ
ⲟⲩϯⲙⲁϯ: ⲁⲩⲟⲙⲕ ⲛ̀ϫⲉ ⲛⲟⲩϫⲱⲣⲓ
ϧⲁⲧⲉⲛ ⲟⲩⲡⲉⲧⲣⲁ: ⲉⲩⲉ̀ⲥⲱⲧⲉⲙ
ⲉⲛⲁⲥⲁϫⲓ ϫⲉ ⲁⲩϩ̀ⲗⲟϫ. ~ⲙⲫ̀ⲣⲏϯ
ⲛ̀ⲟⲩⲙⲟⲧ ⲛ̀ⲕⲁϩⲓ ⲁⲩⲫⲱϫⲓ ϩⲓϫⲉⲛ
ⲡ̀ⲕⲁϩⲓ: ⲛⲟⲩⲕⲁⲥ ⲁⲩϫⲱⲣ ⲉⲃⲗ
ϧⲁⲣⲁⲧϥ ⲛ̀ⲁⲙⲉⲛϯ.
Ϫⲉ ⲉⲣⲉ ⲛⲉⲛⲃⲁⲗ ⲟⲩⲃⲏⲗ Ⲡⲟ̅ⲥ̅:
Ⲡⲟ̅ⲥ̅ ⲁⲓⲉⲣϩⲉⲗⲡⲓⲥ ⲉⲣⲟⲕ
ⲙ̀ⲡⲉⲣϧⲱⲧⲉⲃ ⲛ̀ⲧⲁⲯⲩⲭⲏ: ⲁⲣⲉϩ
ⲉⲣⲟⲓ ⲉⲃⲟⲗϩⲁ ⲡⲓⲫⲁϣ
ⲫⲏⲉⲧⲁϥⲥⲉⲙⲛⲏⲧϥ ⲉⲣⲟⲓ: ⲛⲉⲙ
ⲉⲃⲟⲗϩⲁ ⲡⲓⲥⲕⲁⲛⲇⲁⲗⲛ ⲛ̀ⲧⲉ
ⲛⲏⲉⲧⲉⲣϩⲱⲃ ⲉϯⲁⲛⲟⲙⲓⲁ.
Ϩⲁⲛⲣⲉϥⲉⲣⲛⲟⲃⲓ ⲉⲩⲉ̀ϩⲉⲓ ⲉⲡⲉϥϣ̀ⲛⲉ:
ϯⲭⲏ ⲙ̀ⲙⲁⲩⲁⲧ ⲁⲛⲟⲕ ϣⲁⲧⲉⲥⲥⲓⲛⲓ
ⲛ̀ϫⲉ ϯⲁⲛⲟⲙⲓⲁ. ⲁ̅ⲗ
</p>

