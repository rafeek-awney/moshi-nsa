<h1><u>
Ⲁⲣⲓⲕⲁⲧⲁⲝⲓⲟⲛ Ⲡⲟ̅ⲥ̅ 
</u></h1>
<p style="text-align: start">
Ⲁⲣⲓⲕⲁⲧⲁⲝⲓⲟⲛ Ⲡⲟ̅ⲥ̅ ⲛ̀ⲧⲉⲕⲁ̀ⲣⲉϩ
ⲉ̀ⲣⲟⲛ ϧⲉⲛ ⲡⲁⲓⲉ̀ϩⲟⲟⲩ ⲉ̀ⲛⲟⲓ
ⲛ̀ⲁ̀ⲑⲛⲟⲃⲓ. Ⲕ̀ⲥ̀ⲙⲁⲣⲱⲟⲩⲧ Ⲡⲟ̅ⲥ̅
Ⲫϯ ⲛ̀ⲧⲉ ⲛⲉⲛⲓⲟϯ: ⲕ̀ⲉ̀ⲣϩⲟⲩⲟ̀
ⲥ̀ⲙⲁⲣⲱⲟⲩⲧ: ϥ̀ⲙⲉϩ ⲛ̀ⲱ̀ⲟⲩ ⲛ̀ϫⲉ
ⲡⲉⲕⲣⲁⲛ ⲉ̅ⲑ̅ⲩ̅ ϣⲁ ⲉ̀ⲛⲉϩ ⲁⲙⲏⲛ.
Ⲙⲁⲣⲉϣⲱⲡⲓ ⲛ̀ϫⲉ ⲡⲉⲕⲣⲁⲛ ⲉ̀ϩ̀ⲣⲏⲓ
ⲉ̀ϫⲱⲛ Ⲡⲟ̅ⲥ̅: ⲕⲁⲧⲁ ⲫ̀ⲣⲏϯ
ⲉⲧⲁⲛⲉ̀ⲣϩⲉⲗⲡⲓⲥ ⲉ̀ⲣⲟⲕ. Ϫⲉ
ⲛⲉⲛⲃⲁⲗ ⲛ̀ⲟⲩⲟⲛ ⲛⲓⲃⲉⲛ
ⲥⲉⲉ̀ⲣϩⲉⲗⲡⲓⲥ ⲉ̀ⲣⲟⲕ: ϫⲉ ⲛ̀ⲑⲟⲕ
ⲉⲑⲛⲁϯ ⲛ̀ⲧⲟⲩϧ̀ⲣⲉ ⲛⲱⲟⲩ ϧⲉⲛ
ⲡ̀ⲥⲏⲟⲩ ⲛ̀ⲧⲏⲓⲥ.
Ⲥⲱⲧⲉⲙ ⲉ̀ⲣⲟⲛ Ⲫϯ ⲡⲉⲛⲤⲱⲧⲏⲣ:
ϯϩⲉⲗⲣⲓⲥ ⲛ̀ⲧⲉ ⲁⲩⲣⲏϫϥ ⲙ̀ⲡ̀ⲕⲁϩⲓ
ⲧⲏⲣϥ. Ⲛ̀ⲑⲟⲕ ⲇⲉ Ⲡⲟ̅ⲥ̅ ⲉⲕⲉ̀ⲁ̀ⲣⲉϩ
ⲉ̀ⲣⲟⲛ:ⲉⲕⲉ̀ⲛⲁϩⲙⲉⲛ ⲉⲕⲉ̀ⲧⲟⲩϫⲟⲛ
ⲉ̀ⲃⲟⲗϩⲓⲧⲟⲧϥ: ⲙ̀ⲡⲁⲓϫⲱⲟⲩ ⲫⲁⲓ
ⲛⲉⲙ ϣⲁ ⲉ̀ⲛⲉϩ ⲁⲙⲏⲛ.
Ⲕ̀ⲥ̀ⲙⲁⲣⲱⲟⲩⲧ Ⲡⲟ̅ⲥ̅ ⲙⲁⲧ̀ⲥⲁⲃⲟⲓ
ⲉⲛⲉⲕⲙⲉⲑⲙⲏⲓ. Ⲕ̀ⲥ̀ⲙⲣⲁⲱⲟⲩⲧ
Ⲡⲟ̅ⲥ̅ ⲙⲁⲕⲁϯ ⲛⲏⲓ ⲉ̀ⲛⲉⲕⲙⲉⲑⲙⲏⲓ.
Ⲕ̀ⲥ̀ⲙⲣⲁⲱⲟⲩⲧ Ⲡⲟ̅ⲥ̅ ⲙⲁ ⲫ̀ⲟⲩⲱⲓⲛⲓ
ⲛⲏⲓ ⲉ̀ⲛⲉⲕⲙⲉⲑⲙⲏⲓ.
Ⲡⲟ̅ⲥ̅ ⲡⲉⲕⲛⲁⲓ ϣⲟⲡ ϣⲁ ⲉ̀ⲛⲉϩ:
ⲛⲓϩ̀ⲃⲏⲟⲩⲓ̀ ⲛ̀ⲧⲉ ⲛⲉⲕϫⲓϫ Ⲡⲟ̅ⲥ̅
ⲙ̀ⲡⲉⲣⲭⲁⲩ ⲛ̀ⲥⲱⲕ. Ϫⲉ ⲁⲕϣⲱⲡⲓ
ⲛⲁⲛ ⲛ̀ⲟⲩⲙⲁⲙ̀ⲫⲱⲧ ⲓⲥϫⲉⲛ ϫⲱⲟⲩ
ϣⲁ ϫⲱⲟⲩ. Ⲁⲛⲟⲕ ⲁⲓϫⲟⲥ ϫⲉ
Ⲡⲟ̅ⲥ̅ ⲛⲁⲓ ⲛⲏⲓ: ⲙⲁⲧⲟⲩϫⲟ
ⲛ̀ⲧⲁⲯⲩⲭⲏ ϫⲉ ⲁⲓⲉ̀ⲣⲛⲟⲃⲓ ⲉⲣⲟⲕ.
Ⲡⲟ̅ⲥ̅ ⲁⲓⲫⲱⲧ ϩⲁⲣⲟⲕ: ⲛⲁϩⲙⲉⲧ
ⲙⲁⲧ̀ⲥⲁⲃⲟⲛ ⲙ̀ⲡⲉⲧⲉϩⲛⲁⲕ: ϫⲉ
ⲛ̀ⲑⲟⲕ ⲡⲉ ⲡⲁⲛⲟⲩϯ. Ⲥ̀ⲭⲏ
ϧⲁⲧⲟⲧⲕ ⲛ̀ϫⲉ ϯⲙⲟⲩⲙⲓ ⲛ̀ⲧⲉ
ⲡ̀ⲱⲛϧ: ϧⲉⲛ ⲡⲉⲕⲟⲩⲱⲓⲛⲓ Ⲡⲟ̅ⲥ̅
ⲉⲛⲉ̀ⲛⲁⲩ ⲉ̀ⲡⲓⲟⲩⲱⲓⲛⲓ.
Ⲙⲁⲣⲉϥⲓ̀ ⲛ̀ϫⲉ ⲡⲉⲕⲛⲁⲓ
ⲛ̀ⲛⲏⲉⲧⲥⲱⲟⲩⲛ ⲙ̀ⲙⲟⲕ: ⲟⲩⲟϩ
ⲧⲉⲕⲙⲉⲑⲙⲏⲓ ⲛ̀ⲛⲏⲉ̀ⲧⲥⲟⲩⲧⲱⲛ
ϧⲉⲛ ⲡⲟⲩϩⲏⲧ. Ϥ̀ⲉⲣϣⲁⲩ ⲛⲁⲕ
ⲛ̀ϫⲉ ⲡⲓⲥ̀ⲙⲟⲩ: ϥ̀ⲉⲣϣⲁⲩ ⲛⲁⲕ ⲛ̀ϫⲉ
ⲡⲓϩⲱⲥ: ϥ̀ⲉⲣⲡ̀ⲣⲉⲡⲓ ⲛⲁⲕ ⲛ̀ϫⲉ
ⲡⲓⲱⲟⲩ.
Ⲫ̀ⲓⲱⲧ ⲛⲉⲙ ⲡ̀Ϣⲏⲣⲓ ⲛⲉ
ⲡⲓⲠ̀ⲛⲉⲩⲙⲁ ⲉ̅ⲑ̅ⲩ̅: ⲫⲏⲉ̀ⲧϣⲟⲡ
ⲓⲥϫⲉⲛ ϩⲏ ⲛⲉⲙ ϯⲛⲟⲩ ⲛⲉⲙ ϣⲁ
ⲉⲛⲉϩ ⲛ̀ⲧⲉ ⲡⲓⲉ̀ⲛⲉϩ ⲁⲙⲏⲛ. Ⲛⲁⲛⲉ
ⲟⲩⲱⲛϩ ⲉ̀ⲃⲟⲗ ⲙ̀Ⲡⲟ̅ⲥ̅ ⲉ̀ⲉⲣⲯⲁⲗⲓⲛ
ⲉ̀ⲡⲉϥⲣⲁⲛ ⲡⲉⲧϭⲟⲥⲓ: ⲉ̀ⲡ̀ϫⲓⲛⲫⲓⲣⲓ
ⲉ̀ⲡⲉⲕⲛⲁⲓ ⲛ̀ϩⲁⲛⲁ̀ⲧⲟⲟⲩⲓ̀: ⲛⲉⲙ
ⲧⲉⲕⲙⲉⲑⲙⲏⲓ ⲕⲁⲧⲁ ⲉ̀ϫⲱⲣϩ. 
</p>
