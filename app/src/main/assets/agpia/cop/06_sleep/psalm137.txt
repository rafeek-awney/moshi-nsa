<h1><u>
Ⲯⲁⲗⲙⲟⲥ ⲣ̅ⲗ̅ⲍ
</u></h1>
<p style="text-align: start">
Ϯⲛⲁⲟⲩⲱⲛϩ ⲛⲁⲕ ⲉⲃⲟⲗ Ⲡⲟ̅ⲥ̅ ϧⲉⲛ
ⲡⲁϩⲏⲧ ⲧⲏⲣϥ: ϫⲉ ⲁⲕⲥⲱⲧⲉⲙ
ⲉⲛⲓⲥⲁϫⲓ ⲛ̀ⲧⲉ ⲣⲱⲓ: ⲙ̀ⲡⲉⲙ̀ⲑⲟ
ⲛ̀ⲛⲓⲁⲅⲅⲉⲗⲟⲥ ϯⲛⲁⲉⲣⲯⲁⲗⲓⲛ ⲉⲣⲟⲕ:
ⲟⲩⲟϩ ϯⲛⲁⲟⲩⲱϣⲧ ⲛⲁϩⲣⲉⲛ
ⲡⲉⲕⲉⲣⲫⲉⲓ ⲉ̅ⲑ̅ⲩ. Ⲟⲩⲟϩ ϯⲛⲁⲟⲩⲱⲛϩ
ⲉⲃⲟⲗ ⲙ̀ⲡⲉⲕⲣⲁⲛ ⲉϩ̀ⲣⲏⲓ ⲉϫⲉⲛ
ⲡⲉⲕⲛⲁⲓ ⲛⲉⲙ ⲧⲉⲕⲙⲉⲑⲙⲏⲓ: ϫⲉ
ⲁⲕⲑ̀ⲣⲉϥⲉⲣⲛⲓϣϯ ⲛ̀ϫⲉ ⲡⲉⲕⲣⲁⲛ ⲉ̅ⲑ̅ⲩ
ⲉϩ̀ⲣⲏⲓ ⲉϫⲉⲛ ⲟⲩⲟⲛ ⲛⲓⲃⲉⲛ. Ϧⲉⲛ
ⲡⲓⲉϩⲟⲟⲩ ⲉϯⲛⲁⲧⲟⲃϩⲕ ⲙ̀ⲙⲟϥ
ⲭⲱⲗⲉⲙ ⲥⲱⲧⲉⲙ ⲉⲣⲟⲓ: ⲉⲕⲉ̀ⲉⲣϩⲟⲩⲟ
ϫⲟⲩϣⲧ ⲉϧ̀ⲣⲏⲓ ⲉϫⲉⲛ ⲧⲁⲯⲩⲭⲏ ϧⲉⲛ
ⲟⲩϫⲟⲙ. Ⲙⲁⲣⲟⲩⲟⲩⲱⲛϩ ⲛⲁⲕ ⲉⲃⲟⲗ
Ⲡⲟ̅ⲥ̅ ⲛ̀ϫⲉ ⲛⲓⲟⲩⲣⲱⲟⲩ ⲛ̀ⲧⲉ ⲡ̀ⲕⲁϩⲓ:
ϫⲉ ⲁⲩⲥⲱⲧⲉⲙ ⲉⲛⲓⲥⲁϫⲓ ⲧⲏⲣⲟⲩ ⲛ̀ⲧⲉ
ⲣⲱⲕ. Ⲟⲩⲟϩ ⲙⲁⲣⲟⲩϩⲱⲥ ϧⲉⲛ
ⲛⲓⲙⲱⲓⲧ ⲛ̀ⲧⲉ Ⲡⲟ̅ⲥ̅: ϫⲉ ⲟⲩⲛⲓϣϯ ⲡⲉ
ⲡⲓⲱⲟⲩ ⲛ̀ⲧⲉ Ⲡⲟ̅ⲥ̅. Ϥ̀ϭⲟⲥⲓ ⲛ̀ϫⲉ Ⲡⲟ̅ⲥ̅
ⲟⲩⲟϩ ϥ̀ⲛⲁⲩ ⲉⲛⲓϫⲁⲛⲉⲩ: ⲟⲩⲟϩ
ϥ̀ⲥⲱⲟⲩⲛ ⲛ̀ⲛⲏⲉⲧϣⲟⲡ ⲓⲥϫⲉⲛ
ϩⲓⲫ̀ⲟⲩⲉⲓ: ⲉϣⲱⲡ ⲁⲓϣⲁⲛⲙⲟϣⲓ ϧⲉⲛ
ⲑ̀ⲙⲏϯ ⲛ̀ⲟⲩϩⲟϫϩⲉϫ ⲉⲕⲉ̀ⲧⲁⲛϧⲟⲓ.
Ⲁⲕⲥⲟⲩⲧⲉⲛ ⲧⲉⲕϫⲓϫ ⲉⲃⲟⲗ ⲉϫⲉⲛ
ⲡ̀ϫⲱⲧⲛ ⲛ̀ⲧⲉ ϩⲁⲛϫⲁϫⲓ: ⲟⲩⲟϩ
ⲁⲥⲛⲁϩⲙⲉⲧ ⲛ̀ϫⲉ ⲧⲉⲕⲟⲩⲓⲛⲁⲙ: Ⲡⲟ̅ⲥ̅
ⲡⲉⲕⲛⲁⲓ ϣⲟⲡ ϣⲁ ⲉⲛⲉϩ: ⲛⲓϩ̀ⲃⲏⲟⲩⲓ̀
ⲛ̀ⲧⲉ ⲛⲉⲕϫⲓϫ Ⲡⲟ̅ⲥ̅ ⲙ̀ⲡⲉⲣⲭⲁⲩ
ⲛ̀ⲥⲱⲕ. ⲁ̅ⲗ 
</p>

