<h1><u>Ⲯⲁⲗⲙⲟⲥ ⲛ̅</u></h1>
<p style="text-align: start">
Ⲛⲁⲓ ⲛⲏⲓ ⲫϯ ⲕⲁⲧⲁ ⲡⲉⲕⲛⲓϣϯ ⲛ̀ⲛⲁⲓ ⲛⲉⲙ
ⲕⲁⲧⲁ ⲡ̀ⲁϣⲁⲓ ⲛ̀ⲧⲉ ⲛⲉⲕⲙⲉⲧϣⲉⲛϩⲏⲧ
ⲉⲕⲉ̀ⲥⲱⲗϫ ⲛ̀ⲧⲁⲁⲛⲟⲙⲓⲁ: Ⲉ̀ⲕ̀ⲉⲣⲁϧⲧ
ⲛ̀ϩⲟⲩⲟ ⲉⲃⲟⲗϩⲁ ⲧⲁⲁⲛⲟⲙⲓⲁ ⲟⲩⲟϩ
ⲉⲕⲉ̀ⲧⲟⲩⲃⲓ ⲉⲃⲟⲗϩⲁ ⲡⲁⲛⲟⲃⲓ ϫⲉ
ⲧⲁⲁⲛⲟⲙⲓⲁ ⲁⲛⲟⲕ ϯⲥⲱⲟⲩⲛ ⲙ̀ⲙⲟⲥ ⲟⲩⲟϩ
ⲡⲁⲛⲟⲃⲓ ⲙ̀ⲡⲁⲙⲑⲟ ⲉⲃⲟⲗ ⲛ̀ⲥⲏⲟⲩ ⲛⲓⲃⲉⲛ:
Ⲛ̀ⲑⲟⲕ ⲙ̀ⲙⲁⲩⲁⲧⲕ ⲁⲓⲉⲣⲛⲟⲃⲓ ⲉⲣⲟⲕ ⲟⲩⲟϩ
ⲡⲓⲡⲉⲧϩⲱⲟⲩ ⲁⲓⲁⲓϥ ⲙ̀ⲡⲉⲕⲙ̀ⲑⲟ ⲉⲃⲟⲗ
Ϩⲟⲡⲱⲥ ⲛ̀ⲧⲉⲙⲁⲓ ϧⲉⲛ ⲉⲛⲕⲥⲁϫⲓ ⲟⲩⲟϩ
ⲛ̀ⲧⲉⲕϭⲣⲟ ⲉⲕⲛⲁϭⲓϩⲁⲡ:
Ϩⲏⲡⲡⲉ ⲅⲁⲣ ϧⲉⲛ ϩⲁⲛⲁⲛⲟⲙⲓⲁ ⲁⲩⲉⲣⲃⲟⲕⲓ
ⲙ̀ⲙⲟⲓ ⲟⲩⲟ ϧⲉⲛ ϩⲁⲛ ⲛⲟⲃⲓ ⲁⲧⲁⲙⲁⲩ
ϭⲓϣϣⲱⲟⲩ ⲙ̀ⲙⲟⲓ:
Ϩⲏⲡⲡⲉ ⲅⲁⲣ ⲁⲕⲙⲉⲛⲣⲉ ⲑ̀ⲙⲏ ⲛⲏⲉⲧϩⲏⲡ
ⲛⲉⲙ ⲛⲏⲉ̀ⲧⲉ ⲛⲥⲉⲟⲩⲱⲛϩ ⲉⲃⲟⲗ ⲁⲛ ⲛ̀ⲧⲉ
ⲧⲉⲕⲥⲟⲫⲓⲁ ⲁⲕⲧⲁⲙⲟⲓ ⲉⲣⲱⲟⲩ:
Ⲉⲕⲉ̀ⲛⲟⲩϫϧ ⲉϫⲱⲟⲓ ⲙ̀ⲡⲉϣⲉⲛϩⲩⲱⲡⲟⲛ
ⲉⲓⲉ̀ⲧⲟⲩⲃⲟ ⲉⲕⲉ̀ⲣⲁϧⲧ ⲉⲓⲟⲩⲃⲁϣ ⲉ̀ϩⲟⲧⲉ
ⲟⲩⲭⲓⲱⲛ. Ⲉⲕⲉ̀ⲑ̀ⲣⲓⲥⲱⲧⲉⲙ ⲉ̀ⲟⲩⲑⲉⲗⲏⲗ
ⲛⲉⲙ ⲟⲩⲟⲩⲛⲟⲫ ⲉⲩⲉ̀ⲑⲉⲗⲏⲗ ⲛ̀ϫⲉ ⲛⲁⲕⲁⲥ
ⲉⲧⲑⲉⲃⲏⲓⲟⲩⲧ:
Ⲙⲁⲧⲁⲥⲑⲟ ⲙ̀ⲡⲉⲕϩⲟ ⲥⲁⲃⲟⲗ ⲛ̀ⲛⲁⲛⲟⲃⲓ
ⲟⲩⲟϩ ⲛⲁⲁ̀ⲛⲟⲙⲓⲁ ⲧⲏⲣⲟⲩ ⲉⲕⲉ̀ⲥⲟⲗϫⲟⲩ:
Ⲟⲩϩⲏⲧ ⲉϥⲟⲩⲁⲃ ⲉ̀ⲕ̀ⲥⲟⲛⲧϥ ⲛ̀ϧⲏⲧ Ⲫϯ
ⲟⲩⲡ̅ⲛ̅ⲁ̅ ⲉϥⲥⲟⲩⲧⲱⲛ ⲁⲣⲓⲧϥ ⲙ̀ⲃⲉⲣⲓ ϧⲉⲛ
ⲛⲏⲉⲧⲥⲁϧⲟⲩⲛ ⲙ̀ⲙⲟⲓ
Ⲙ̀ⲡⲉⲣⲃⲉⲣⲃⲱⲣⲧ ⲉⲃⲟⲗϩⲁ ⲡⲉⲕϩⲟ ⲟⲩⲟϩ
ⲡⲉⲕⲡ̅ⲛ̅ⲁ̅ ⲉ̅ⲑ̅ⲩ ⲙ̀ⲡⲉⲣⲟⲗϥ ⲉⲃⲟⲗ ϩⲁⲣⲟⲓ.
Ⲙⲟⲓ ⲛⲏⲓ ⲙ̀ⲡ̀ⲑⲉⲗⲏⲗ ⲛ̀ⲧⲉ ⲡⲉⲕⲟⲩϫⲁⲓ
ⲟⲩⲟϩ ⲛ̀ϩ̀ⲣⲏⲓ ϧⲉⲛ ⲟⲩⲡ̅ⲛ̅ⲁ̅
ⲛ̀ϩⲏⲅⲉⲙⲱⲛⲓⲕⲟⲛ ⲙⲁⲧⲁϫⲣⲟⲓ ⲉⲓⲉ̀ⲧ̀ⲥⲁⲃⲉ
ⲛⲓⲁⲛⲟⲙⲟⲥ ϩⲓ ⲛⲉⲕⲙⲱⲓⲧ ⲟⲩⲟϩ ⲛⲓⲁⲥⲉⲃⲏⲥ
ⲉⲩⲉ̀ⲕⲟⲧⲟⲩ ϩⲁⲣⲟⲕ
Ⲛⲁϩⲙⲉⲧ ⲉⲃⲟⲗϧⲉⲛ ϩⲁⲛⲥ̀ⲛⲱϥ Ⲫϯ Ⲫϯ
ⲛ̀ⲧⲉ ⲧⲁⲥⲱⲧⲏⲣⲓⲁ ⲉϥⲉ̀ⲑⲉⲗⲏⲗ ⲛ̀ϫⲉ
ⲡⲁⲗⲁⲥ ϧⲉⲛ ⲧⲉⲕⲇⲓⲕⲉⲟⲩⲥⲩⲛⲏ
Ⲡⲟ̅ⲥ̅ ⲉⲕⲉ̀ⲟⲩⲱⲛ ⲛ̀ⲛⲥⲫⲧⲟⲩ ⲉⲣⲉ ϫⲱ
ⲙ̀ⲡⲉⲕⲥ̀ⲙⲟⲩⲭ Ϫⲉ ⲉ̀ⲛⲉⲁⲕⲟⲩⲱϣ
ϣⲟⲩϣⲱⲟⲩϣⲓ ⲛⲁⲓⲛⲁϯ ⲟⲛ ⲡⲉ ϩⲁⲛϭⲗⲓⲗ
ⲛ̀ϫⲟϥϫⲉϥ ⲙ̀ⲡⲉⲕϯⲙⲁϯ ⲉ̀ϩ̀ⲣⲏⲓ ⲉ̀ϫⲱⲟⲩ
Ⲁⲣⲓⲡⲉⲑⲛⲁⲛⲉϥ Ⲡⲟ̅ⲥ̅ ϧⲉⲛ ⲡⲉⲕϯⲙⲁϯ
ⲉ̀Ⲥⲓⲱⲛ ⲟⲩⲟϩ ⲛⲓⲥⲟⲃⲧ ⲛ̀ⲧⲉ Ⲓⲗ̅ⲙ̅
ⲙⲁⲣⲟⲩⲕⲟⲧⲟⲩ. Ⲧⲟⲧⲉ ⲉⲕⲉ̀ϯⲙⲁϯ ⲉ̀ϫⲉⲛ
ϩⲁⲛϣⲟⲩϣⲱⲟⲩϣⲓ ⲙ̀ⲙⲉⲑⲙⲏⲓ ⲧⲟⲧⲉ
ⲉⲩⲉ̀ⲓ̀ⲛⲓ ⲛ̀ϩⲁⲛⲙⲁⲥⲓ ⲉ̀ⲡ̀ϣⲱⲓ ⲉ̀ϫⲉⲛ
ⲡⲉⲕⲙⲁⲛⲉⲣϣⲱⲟⲩϣⲓ ⲁ̅ⲗ.
</p>
