<h1><u>
Ⲯⲁⲗⲙⲟⲥ ⲣ̅ⲓ̅ⲍ
</u></h1>
<p style="text-align: start">
Ⲟⲩⲱⲛϩ ⲉⲃⲟⲗ ⲙ̀Ⲡⲟ̅ⲥ̅ ϫⲉ ⲟⲩⲁⲅⲁⲑⲟⲥ
ⲡⲉ: ϫⲉ ⲡⲉϥⲛⲁⲓ ϣⲟⲡ ϣⲁ ⲉⲛⲉϩ.
Ⲙⲁⲣⲉ ⲡ̀ⲏⲓ ⲙ̀ⲡⲓⲒⲥ̅ⲗ ϫⲟⲥ ϫⲉ
ⲟⲩⲁⲅⲁⲑⲟⲥ ⲡⲉ: ϫⲉ ⲡⲉϥⲛⲁⲓ ϣⲟⲡ ϣⲁ
ⲉⲛⲉϩ. Ⲙⲁⲣⲉ ⲡ̀ⲏⲓ ⲛ̀Ⲁⲁⲣⲱⲛ ϫⲟⲥ ϫⲉ
ⲟⲩⲁⲅⲁⲑⲟⲥ ⲡⲉ: ϫⲉ ⲡⲉϥⲛⲁⲓ ϣⲟⲡ ϣⲁ
ⲉⲛⲉϩ. Ⲙⲁⲣⲉ ⲛⲏⲉⲧⲉⲣϩⲟϯ ϧⲁⲧϩⲏ
ⲙ̀Ⲡⲟ̅ⲥ̅ ϫⲟⲥ ϫⲉ ⲟⲩⲁⲅⲁⲑⲟⲥ ⲡⲉ: ϫⲉ
ⲡⲉϥⲛⲁⲓ ϣⲟⲡ ϣⲁ ⲉⲛⲉϩ. Ϧⲉⲛ
ⲡⲁϩⲟϫϩⲉϫ ⲁⲓⲱϣ ⲉ̀ϩ̀ⲣⲏⲓ ϩⲁ Ⲡⲟ̅ⲥ̅:
ⲟⲩⲟϩ ⲁϥⲥⲱⲧⲉⲙ ⲉⲣⲟⲓ ⲁϥⲉⲛⲧ
ⲉ̀ⲫ̀ⲟⲩⲟⲥⲑⲉⲛ. Ⲡⲟ̅ⲥ̅ ⲡⲉ ⲡⲁⲃⲟⲏⲑⲟⲥ
ⲛ̀ⲛⲁⲉⲣϩⲟϯ ϫⲉ ⲟⲩⲡⲉⲧⲉ ⲣⲱⲙⲓ ⲛⲁⲁⲓϥ
ⲛⲏⲓ: Ⲡⲟ̅ⲥ̅ ⲡⲉ ⲡⲁⲃⲟⲏⲑⲟⲥ ⲟⲩⲟϩ ⲁⲛⲟⲕ
ⲉⲓⲉ̀ⲛⲁⲩ ⲉⲛⲁϫⲁⲓ. Ⲛⲁⲛⲉⲥ ⲉⲭⲁϩ̀ⲑⲏⲕ
ⲉⲠⲟ̅ⲥ̅ ⲉϩⲟⲧⲉ ⲉⲭⲁϩ̀ⲑⲏⲕ ⲉⲛⲓⲣⲱⲙⲓ.
Ⲛⲁⲛⲉⲥ ⲉⲉⲣϩⲉⲗⲡⲓⲥ ⲉⲠⲟ̅ⲥ̅ ⲉϩⲟⲧⲉ
ⲉ̀ⲓ̀ⲣⲓ ⲉⲛⲓⲁⲣⲭⲱⲛ. Ⲁⲩⲕⲱϯ ⲉⲣⲟⲓ ⲛ̀ϫⲉ
ⲛⲓⲉⲑⲛⲟⲥ ⲧⲏⲣⲟⲩ ⲟⲩⲟϩ ϧⲉⲛ ⲫ̀ⲣⲁⲛ
ⲙ̀Ⲡⲟ̅ⲥ̅ ⲁⲓϭⲓ ⲙ̀ⲡⲁϭⲓⲙ̀ⲡ̀ϣⲓϣ ⲛⲉⲙⲱⲟⲩ.
Ⲁⲩⲕⲱϯ ⲉⲣⲟⲓ ⲟⲩⲟϩ ⲁⲩⲧⲁⲕⲟ ⲉⲣⲓ:
ⲟⲩⲟϩ ϧⲉⲛ ⲫ̀ⲣⲁⲛ ⲙ̀Ⲡⲟ̅ⲥ̅ ⲁⲓϭⲓ ⲙ̀ⲡⲁϭⲓ
ⲙ̀ⲡ̀ϣⲓϣ ⲛⲉⲙⲱⲟⲩ. Ⲁⲩⲕⲱϯ ⲉⲣⲟⲓ
ⲙ̀ⲫ̀ⲣⲏϯ ⲛ̀ϩⲁⲛⲁϥ ⲛ̀ⲉⲃⲓⲱ ⲉⲩⲕⲱϯ
ⲉⲩⲙⲟⲩⲗϩ: ⲟⲩⲟϩ ⲁⲩⲙⲟϩ ⲙ̀ⲫ̀ⲣⲏϯ
ⲛ̀ⲟⲩⲭⲣⲱⲙ ϧⲉⲛ ϩⲁⲛⲥⲟⲩⲣⲓ: ⲟⲩⲟϩ
ϧⲉⲛ ⲫ̀ⲣⲁⲛ ⲙ̀Ⲡⲟ̅ⲥ̅ ⲁⲓϭⲓ ⲙ̀ⲡⲁϭⲓ
ⲙ̀ⲡ̀ϣⲓϣ ⲛⲉⲙⲱⲟⲩ. Ⲁⲩϯⲧⲟⲧⲟⲩ
ⲙ̀ⲙⲟⲓ ϫⲉ ⲛ̀ⲧⲁϩⲉⲓ ⲟⲩⲟϩ Ⲡⲟ̅ⲥ̅
ⲡⲉⲧⲁϥϯⲧⲟⲧ.
Ⲧⲁϫⲟⲙ ⲛⲉⲙ ⲡⲁⲥ̀ⲙⲟⲩ ⲡⲉ Ⲡⲟ̅ⲥ̅:
ⲁϥϣⲱⲡⲓ ⲛⲏⲓ ⲉⲩⲥⲱⲧⲏⲣⲓⲁ. Ⲧ̀ⲥ̀ⲙⲏ
ⲙ̀ⲡ̀ⲑⲉⲗⲏⲗ ⲛⲉⲙ ⲡ̀ⲟⲩϫⲁⲓ ϧⲉⲛ
ⲫ̀ⲙⲁⲛϣⲱⲡⲓ ⲛ̀ⲧⲉ ⲛⲓⲑ̀ⲙⲏⲓ. Ⲑⲟⲩⲓ̀ⲛⲁⲙ
ⲙ̀Ⲡⲟ̅ⲥ̅ ⲁⲥⲓ̀ⲣⲓ ⲛ̀ⲟⲩϫⲟⲙ. Ⲑⲟⲩⲓ̀ⲛⲁⲙ
ⲙ̀Ⲡⲟ̅ⲥ̅ ⲡⲉⲧⲁⲥϭⲁⲥⲧ: ⲑⲟⲩⲓ̀ⲛⲁⲙ
ⲙ̀Ⲡⲟ̅ⲥ̅ ⲡⲉⲧⲁⲥϭⲁⲥⲧ: ⲑⲟⲩⲓ̀ⲛⲁⲙ
ⲙ̀Ⲡⲟ̅ⲥ̅ ⲁⲥⲓ̀ⲣⲓ ⲛ̀ⲟⲩϫⲟⲙ. Ⲛ̀ϯⲛⲁⲙⲟⲩ
ⲁⲛ ϫⲉ: ⲁⲗⲗⲁ ϯⲛⲁⲱⲛϧ ⲟⲩⲟϩ
ⲛ̀ⲧⲁⲥⲁϫⲓ ⲛ̀ⲛⲓϩ̀ⲃⲏⲟⲩⲓ̀ ⲛ̀ⲧⲉ Ⲡⲟ̅ⲥ̅. Ϧⲉⲛ
ⲟⲩⲥ̀ⲃⲱ ⲅⲁⲣ ⲁϥϯⲥ̀ⲃⲱ ⲛⲏⲓ ⲛ̀ϫⲉ Ⲡⲟ̅ⲥ̅:
ⲟⲩⲟϩ ⲙ̀ⲡⲉϥⲧⲏⲓⲧ ⲉⲧⲟⲧϥ ⲙ̀ⲫ̀ⲙⲟⲩ.
Ⲁⲟⲩⲱⲛ ⲛⲏⲓ ⲛⲓⲡⲩⲗⲏ ⲛ̀ⲧⲉ
ϯⲙⲉⲑⲙⲏⲓ: ϩⲓⲛⲁ ⲛ̀ⲧⲁϣⲉ ⲉϧⲟⲩⲛ
ⲛ̀ϧⲏⲧⲟⲩ ⲛ̀ⲧⲁⲟⲩⲱⲛϩ ⲉⲃⲟⲗ ⲙ̀Ⲡⲟ̅ⲥ̅.
Ⲑⲁⲓ ⲧⲉ ϯⲡⲩⲗⲏ ⲛ̀ⲧⲉ Ⲡⲟ̅ⲥ̅: ⲉⲣⲉ
ⲛⲓⲑ̀ⲙⲏⲓ ⲛⲁϣⲉⲛⲱⲟⲩ ⲉϧⲟⲩⲛ ⲛ̀ϧⲏⲧⲥ.
Ϯⲛⲁⲟⲩⲱⲛϩ ⲛⲁⲕ ⲉⲃⲟⲗ Ⲡⲟ̅ⲥ̅ ϫⲉ
ⲁⲕⲥⲱⲧⲉⲙ ⲉⲣⲟⲓ: ⲟⲩⲟϩ ⲁⲕϣⲱⲡⲓ ⲛⲏⲓ
ⲉⲩⲟⲩϫⲁⲓ. Ⲡⲓⲱⲛⲓ ⲉⲧⲁⲩϣⲟϣϥ ⲛ̀ϫⲉ
ⲛⲓⲉ̀ⲕⲟϯ: ⲫⲁⲓ ⲁϥϣⲱⲡⲓ ⲉⲩϫⲱϫ
ⲛ̀ⲗⲁⲕϩ: ⲫⲁⲓ ⲁϥⲱⲡⲓ ⲉⲃⲟⲗϩⲓⲧⲉⲛ
Ⲡⲟ̅ⲥ̅: ⲟⲩⲟϩ ϥ̀ⲟⲓ ⲛ̀ⲧⲉⲛⲟⲩⲛⲟϥ
ⲛ̀ϣ̀ⲫⲏⲣⲓ ϧⲉⲛ ⲛⲉⲛⲃⲁⲗ. Ⲫⲁⲓ ⲡⲉ
ⲡⲓⲉϩⲟⲟⲩ ⲉⲧⲁ Ⲡⲟ̅ⲥ̅ ⲑⲁⲙⲓⲟϥ:
ⲙⲁⲣⲉⲛⲑⲉⲗⲏⲗ ⲟⲩⲟϩ ⲛ̀ⲧⲉⲛⲟⲩⲛⲟϥ
ⲙ̀ⲙⲟⲛ ⲛ̀ϧⲏⲧϥ. Ⲱ Ⲡⲟ̅ⲥ̅
ⲉⲕⲉ̀ⲛⲁϩⲙⲉⲛ: ⲱⲠⲟ̅ⲥ̅ ⲉⲕⲉ̀ⲥⲟⲩⲧⲉⲛ
ⲡⲉⲛⲙⲱⲓⲧ. Ϥ̀ⲥ̀ⲙⲁⲣⲱⲟⲩⲧ ⲛ̀ϫⲉ
ⲫⲏⲉⲑⲛⲏⲟⲩ ϧⲉⲛ ⲫ̀ⲣⲁⲛ ⲙ̀Ⲡⲟ̅ⲥ̅:
ⲁⲛⲥ̀ⲙⲟⲩ ⲉⲣⲱⲧⲉⲛ ⲉⲃⲟⲗϧⲉⲛ ⲡ̀ⲏⲓ
ⲙ̀Ⲡⲟ̅ⲥ̅: Ⲫϯ ⲟⲩⲟϩ Ⲡⲟ̅ⲥ̅ ⲁϥⲉⲣⲟⲩⲱⲓⲛⲓ
ⲉⲣⲟⲛ.
Ⲥⲉⲙⲛⲉ ⲟⲩϣⲁⲓ ϧⲉⲛ ⲛⲉⲧⲫⲉϩ ϣⲁ
ⲛⲉⲛⲧⲁⲡ ⲛ̀ⲧⲉ ⲡⲓⲙⲁⲛⲉⲣϣⲱⲟⲩϣⲓ.
Ⲛ̀ⲑⲟⲕ ⲡⲉ ⲡⲁⲛⲟⲩϯ ϯⲛⲁⲟⲩⲱⲛϩ ⲛⲁⲕ
ⲉⲃⲗ: ⲛ̀ⲑⲟⲕ ⲡⲉ ⲡⲁⲛⲟⲩϯ ϯⲛⲁϭⲁⲥⲕ.
Ϯⲛⲁⲟⲩⲱⲛϩ ⲛⲁⲕ ⲉⲃⲟⲗ Ⲡⲟ̅ⲥ̅ ϫⲉ
ⲁⲕⲥⲱⲧⲉⲙ ⲉⲣⲟⲓ ⲟⲩⲟϩ ⲁⲕϣⲱⲡⲓ ⲛⲏⲓ
ⲉⲩⲥⲱⲧⲏⲣⲓⲁ: ⲟⲩⲱⲛϩ ⲉⲃⲟⲗ ⲙ̀Ⲡⲟ̅ⲥ̅
ϫⲉ ⲟⲩⲁⲅⲁⲑⲟⲥ ⲡⲉ: ϫⲉ ⲡⲉϥⲛⲁⲓ ϣⲟⲡ
ϣⲁ ⲉⲛⲉϩ. ⲁ̅ⲗ
</p>

