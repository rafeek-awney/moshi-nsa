زي النار ما هى في العليقة
--------------------------

-+-
زي النار ما هيَ في العليقة
ما تحرقتش بفعل نيران
مهما لظاها يقيد ويزيد 
ولهيبها يهب بين الأغصان
كانت العدرا تمام يوم حملت 
جمر لاهوت ابن الإنسان
قدرت وهيَ إنسانة تضم 
(جمر لاهوته بخير وأمان)2

-+-
زي الفحم في داخل الشورية 
وكان ممزوج بلهيب النار
هو ناسوت الرب لاهوته 
في وحدة اتحدوا باستمرار
أما الشورية دي بطن العدرا 
وحاملة لاهوت وناسوت البار
ودي مجمرة ذهبية نقاوة 
(وعظمة ورمز أم الأنوار)2

-+-
زي عصايا معاك يا هارون
نبتت زرع وفيها حياة
طرحت من غير زرع الناس 
مثالها العدرا دي أم الله
زي العدرا بتول على طول
حملت كلمة وهو الله
أعظم آية وبالروح حملت
(رب وجه من أعلى سماه)2

-+-
كانوا لوحين للعهد وحملوا 
كلام الله في وقت زمان
زي العدرا ما حملت يوم
الله الكلمة ابن الإنسان
أم النور توصفها بقسط
بداخله المن وكان له مكان
رب المجد دا شبّه نفسه 
(خبز حياة ومَن كمان)2

-+-
كان في تابوت العهد الخير 
قسط المن وبركة معاه
ويا لوحين العهد كمان 
عصا لهرون دي كمان وياه
كل ده وصف لأم النور
حاملة الرب نعيم وحياة
زي المن وزي السلوى 
(وزي لوحين لكلام الله)2

-+-
تابوت العهد خشب من السنط
أساسه متين ولا يأكله السوس
زي العدرا نقية وطاهرة 
تجسد منها الله القدوس
زي تابوت العهد مصفح 
جوا وبره ذهب ملموس
رمز نقاوة قلب العدرافي 
(نظر الله ولكل نفوس)2

-+-
بص النبي حزقيال
قام شاف في المشرق باب مقفول 
كان ممنوع عن كل الناس 
تانه الباب مقفول على طول
أصل الرب لوحده في يوم 
دخل الباب وظل مقفول
كل ده كان تأكيد ودليل 
(رمز العدرا تملي بتول)2
