حب العالم مايكفيش 
------------------

حب العالم مايكفيش 
حضن العالم مايدفيش
وعد العالم عمره ما يصدق
يوعد ياما ولا يوفيش
لكن وعدي وعد أمين 
أوعد وأوفي الموعودين
أصل العالم بركة يزول
وأنا لوحدي باقي علطول
فرح العالم ساعة ويمضي
عمره ما يسعد عمره ما يرضي
فرح بيخدع فرح بيوهم 
أصله فرح ترابي وأرضي
لكن أفراحي سماوية
أفراح دايمة مش وقتية
أصل العالم بكرة يزول
وأنا لوحدي باقي علطول
راحة العالم غش وكدب 
عمرها يوم ما تريح قلب
راحة لفترة لكن بتزول
ييجي مكانها هم وكرب
لكن راحتي دي أبدية 
مش لسنة ولا عشرة وجية
أصل العالم بكرة يزول
وأنا لوحدي باقي علطول
