عندي حكاية
----------

-1-
عندي حكاية هاقولها للأولاد
أولاد أصحابي ومن كل البلاد
حكاية عني وعن يسوع حبيبي
ونصرتنا الأكيدة على مكر الشيطان
فتحوا ودانكم وانتبهوا لي كويس
عشان تنتصروا دايماً وتبقوا في أمان

-2-
في الضلمة ماشي في مرة من المرات
جاني يتسحب كأمكر الحيات
حاول يقول لي: ده إنت ماشي لوحدك
وفي الضلمة إنت خايف قوام هات إيدك هات
قلت له: امشي لأني مش لوحدي
يسوع ماسك بإيدي ده هو عشاني مات

-3-
وف مرة بالعب مع ابن الجيران
جه قال لي: اكذب عشان تبقى الكسبان
قلت له: لأ – يسوع راح يزعل مني
وأنا قلبي مش هايفرح ما دام هو زعلان
قام فر مني، وجه جنبي يسوعي
في لحظة لقيته جنبي وحسيت بالأمان

-4-
خدها نصيحة على مر الأيام
إبليس لو جالك ما تسمعلوش كلام
قل له: يا شاطر ما تتشطرش عليَّ
عشان أنا مش قدك وما لكش معايا كلام
إن كنت شاطر تروح تتحدى ربي
وهو ها يوري لك ويغلبك تمام
